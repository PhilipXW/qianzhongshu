《容安馆札记》704-706则


七百四


姜特立《梅山續稿》十七卷、雜文及詞一卷，舊抄本。《梅山集》流傳甚少，此《稿》斷自六十歲獻詩授太子春坊紀恩。前《集》之詩，樊榭譔《宋詩紀事》似即未見，故卷五十七錄梅山詩，胥出《續稿》。而方虛谷《瀛奎律髓》所選梅山篇什，如卷二《歲暮直舍感懷》[1]、卷六《呈方叔》、《夏日奉天台祠祿》、卷三十六《喜陸少監入京》、《范大參入覲頗愛鄙作》等，亦無不出《續稿》【《瀛奎律髓》頗取姜詩，卷十一陳后山《次韻夏日江邨》批語引姜“掃梁迎燕子，插竹護龍孫”一聯】。豈前《稿》在當時已罕覩耶？《吹劍錄》引梅山佳句一聯云：“詩到淡中方有味，事無心處却成功”，即不在此《稿》中。【《誠齋集》卷二十《跋姜春坊梅山詩集》（七律二首）、卷二十三《和姜邦傑春坊再贈七字》（“可笑詩人死愛名，吻間長作候蟲聲。老夫老去真休去[2]，一聽梅山主夏盟”），又卷二十三《和姜邦傑春坊續麗人行》（《永樂大典》卷3005“人”字引誠齋此篇及徐安國《西牕集‧次韻姜春坊續麗人行》）。《劍南詩稿》卷二十《舊識姜邦傑於亡友韓无咎許近屢寄詩來且以无咎平日唱和見示讀之悵然作此詩附卷末》（七律）。】梅山詩筆頹率，所謂野調，偶為巧對，每苦斧鑿之迹。然與人唱和，必附著其人之作，足資勘訂，如“虞侍郎”即著《尊白堂集》之虞儔是也【虞儔《尊白堂集》有與梅山唱和詩】，又如卷七《繭庵》、卷十一《放翁示雷字詩》（見《劍南逸稿》卷下，無來札）皆附放翁來札，放翁《寄題繭庵》七古後，有《兩朝國史》、《太平廣記》各一則，發明詩中故實，當是自注，亦如《顏氏家藏尺牘》卷二顧亭林《先妣忌日》七律後有《顏氏家訓》一則，為亭林之自注也【《陳簡齋外集》詩有注本事及出典者，亦類自注】。考論《劍南詩稿》者，均未知此。范晞文《對床夜話》卷二記放翁論李昌谷語，亦尠稱引者。又見七百五則。

〇方虛谷《桐江集》卷一《滄浪十詠序》謂放翁雖師茶山，而詩不似江西；《瀛奎律髓》卷四、卷十六復言之，真具眼人語，非同耳食。《梅山續稿》卷二《陸嚴州惠劍南集》云：“不躡江西籬下蹤此字誤，遠追李杜與翱翔”[3]；卷五《應致遠謁放翁》：“源流不嗣江西祖，自有正宗傳法乳”，則早拈破矣。

〇卷四《和趙太中覓詩》：“每嘆學詩如學仙，未能換骨謾成篇。”按陳起《前賢小集拾遺》卷四載曾茶山《讀呂居仁舊詩有懷其人作詩寄之》云：“學詩如參禪，慎弗參死句。縱橫無不可，乃在歡喜處。又如學仙子，辛苦終不遇。忽然毛骨換，政用口訣故”（《茶山集》失收）；趙崇鉘《鷗渚微吟‧學詩》云：“學詩如學仙，吞霞潔塵滓”；趙章泉《淳熙稿》卷十《和折子明丈閒居雜興‧之八》云：“曷日仙能至，何時彈比圓”；王鎡《月洞詩集》卷下《題友人詩集》云：“學詩玄妙似參禪，又似凡人去學仙。”此皆南宋人語，可補《談藝錄》第三一○頁[4]。

〇卷十三《平原郡王南園詩》七絕二十一首，阿諛之詞，有過於放翁《南園記》，尚不出《龍洲道人集》中平原壽詩之甚耳（見第四百九十四則）。【《武林舊事‧諸色伎藝人》：“御前應制：姜梅山特立觀察史。”】【蔣光煦《東湖叢記》卷四“陸放翁佚詩”條《寓蓬萊館》：“桐葉吹殘蕉葉黃，驛窗微雨送淒涼。長安許史無平素，莫恨栖栖立路傍”；“古驛蕭條獨倚闌，角聲催晚雨催寒。殘年會合知無日，猶說新豐强自寛”；《夜還驛舍》：“樓上鼕鼕初發更，斷雲收雨旋成晴。市橋新漲揺燈影，驛路殘泥壯屐聲。闤闠變遷非曩日，情懷牢落感餘生。高秋病起猶能醉，剩買官醅樂太平”；“白頭漸覺黑絲多，造物將如此老何？三萬里天供醉眼，二千年事入悲歌。劍關曾蹴連雲棧，海道新窺浴日波。未頌中興吾未死，插江崖石竟須磨。”泰和羅鶴《應菴隨錄》：“予在友人郭貢士用端家見所藏放翁墨跡大書小詩，字勁嚴可愛，詩亦意格高鍊，放翁詩集不載，故錄之”，見《棗林外索》（按亦見《寄園寄所寄》卷四引《應菴隨錄》）。陸文圭《牆東類稿》卷十《跋放翁與文定劄子》：“始意文定公帥越時，與山陰往來必稔，今睹墨帖所謂‘拜違崇仞’者，是此翁曾至吳鄉也。又有‘假鉞視師’語，而封函之首，呼‘制置資政同知’，此必嘉定、更化後，再起帥金陵時也。三幅合為一通劄子，提頭體當。然放翁老矣，舐犢之愛，情類楊彪，亦恃公知己也。”（殆是邱文定公耶？）尚鎔《持雅堂詩集》卷三《偶取李義山陸放翁元遺山七律編為一集名曰律詩杜骨以其善學杜陵得其神骨異乎何李之襲皮毛也爰各系以詩以誌景仰》（七律三首）。”】【吳師道《吳禮部詩話》摘放翁《斷碑歎》不知蕭懿之忠，《籌筆驛》不知降表乃郤正作。】【林希逸《竹溪鬳齋十一稿續集》卷二《放歌讀放翁詩作》：“朗誦烏棲曲數終，乾坤何事老英雄。縱令經有千名佛，敢道詩無兩放翁。九萬里風來海外，二三更月到天中。便教挽得銀河下，今古閑愁洗不空。”】【汪懋麟《百尺梧桐閣文集》卷四《書陸游傳後》：“自南渡以來，檜首倡合議，遂以用兵為諱。（中略）侂冑之謀，實游所深許，則堂記之作，或君子取人不廢言之意乎？且重慨當世之君臣，無有一人計出侂冑之上。此特能堂記以許之，隱然有春秋大復仇之義焉。”】


七百五


校改同人撰《文學史》稿[5]，因思漢樂府《上山采蘼蕪》一首，古今說者皆未中肯窾。此篇寫喜新厭舊分兩層：第一層指故人言，其事易曉；第二層指新人言，則窺見者尟矣。蓋新人入門以後，相習而成故；故人出閣以後，緣別而如新。是以新漸得人嫌，而故能令公喜。La Fontaine,Contes: “Le Pâté d’Anguille”: “Mainte beauté, tant soit exquise, / Rassasie et soûle à la fin. / Il me faut d’un autre pain: / Diversité, c’est ma devise”[6](Fables,Contes et Nouvelles, “La Bib. de la Pléiade”, p. 597)亦衹道著一半耳。如謂故夫餘情未斷、悔心復萌，尚是淺看此詩也。

〇《博物志》（指海本）卷一：“《援神契》曰：‘太山，天帝孫也，主召人魂。東方萬物之始，故知人生命之長短。’”按《日知錄》卷三十考論泰山治鬼起於漢一則已引此，惜未及《搜神記》卷四、卷十五、卷十六；又《三國志‧蔣濟傳》裴注引《列異傳》記蔣濟兒死為太山伍伯耳；又《烏桓鮮卑東夷傳》裴注引《魏書》言烏桓死者“神靈歸乎赤山，如中國人以死之魂神歸太山也”（《方技傳》管輅言：“但恐至太山治鬼，不得治生人”云云，則亭林引之）。徐陵《報尹義尚書》云：“衰老稍近東岱不奢”，亦正指此事。《有正味齋駢體文》卷十五《游泰山記》一節，則全本之《日知錄》。近人余嘉錫《論學雜著》下冊五七七至五七九頁謂人死魂歸泰山之說，秦、漢間已有之，引《水經‧汶水注》、《博物志》、《太平廣記》等書，似不知亭林此則者。《全宋文》卷六十四寶林《檄太山文》有云：“夫東王西母，澄於太素，不在人間。而何妖祥之鬼，魍魎之精。假東嶽之道，託山居之靈”云云，則不以太山府君為正神也。

〇宋玉《小言賦》云：“館於蠅鬚，燕於毫端，烹蝨腦，切蟣肝，會九族而同嚌，猶委餘而不殫”（《全上古三代文》卷一）。傅咸《小語賦》所謂“烹一小蝨，飽於鄉黨”、“攀蚊髯，附蚋翼”、“急相切逼，竄於針孔以自匿”云云（《全晉文》卷五十一），踵事鋪比，未見有新手眼。杜夷《幽求新書》云：“羈蚊絆蚤，禁其非法；刳蟣屠蝨，求其肝膽”（《太平御覽》卷三百五十九引），則託物寄意，深得罕譬而喻之妙矣。

〇《博物志》（指海本）卷三記“漢武帝時，大宛之北胡人獻一物，大如狗，名曰猛獸。帝怪其細小，欲使虎狼食之。虎見此獸輒低頭”云云，與Pliny《博物志》載一事劇相似，略謂：亞歷山大大帝征印度，道出亞爾巴尼亞，其王(rex Albaniae)獻一巨犬，帝嗾熊羆、野豬臨之，犬偃臥，夷然不屑一顧(contemptu immobili iacente eo)，帝惡其慵惰，殺之。亞爾巴尼亞王乃復獻一頭，曰：“孑遺惟此，當令禦獅、象，不宜以小獸試之也(ne in parvis experiri vellet sed in leone elephantove)。”帝如其言，獅、象皆摧敗(Hist. nat., VIII. 61, “The Loeb Classical Libray”, III, pp. 104-6)。後世詩文每用此典，如Basile,Il Pentamerone, I. iii: “Ma questi ne fecero quel canto che il cane di Alessandro dei conigli”(testo tradutto da B. Croce, p. 39)是也。

〇《列子‧周穆王篇》曰：“宋陽里華子中年病忘，朝取而夕忘，夕與而朝忘；在塗則忘行，在室則忘坐；今不識先，後不識今。闔室毒之。魯有儒生，自媒能治之，積年之疾，一朝都除。華子既悟，乃大怒，黜妻罰子，操戈逐儒生。宋人執而問其以，華子曰：‘曩吾忘也，蕩蕩然不覺天地之有無。今頓識既往，數十年來存亡、得失、哀樂、好惡，擾擾萬緒起矣。’”《永樂大典》卷二千九百五十一“神”字引《周美成集‧禱神文》曰：“胥山子既弱冠，得健忘疾，坐則忘起，起則忘所適，與人語則忘所以對。（中略）有老子之徒教之曰：‘（中略）然子自知其忘，忘未甚也；并此不知，乃其至歟！’”略仿《列子》此節。按Horace,Epist., II. ii. 128 ff.云希臘有一上流士人(Fuit haud ignobilis Argis)[7]，患狂易之疾，坐空室中，每見搬演院本，擊節稱嘆(129-30: “qui se credebat miros audire tragoedos in uacuo laetus sessor plausorque theatro”)，其友延醫治之，既瘳，嘆曰：“君輩非救我，乃殺我也！無復幻景空花，娛我目矣(139-141: “Et redit ad sese: ‘pol, me occidistis, amici, / non seruastis’ ait, ’cui sic extorta uoluptas / et demptus per uim mentis gratissimus error”— “Loeb Class. Lib.”, p. 434)！”二事劇類。C.I. Frugoni, “Poeta e Re”: “Vi fu un pazzo, non so quando, / che somiglia un poco a me, / che sul trono esser sognando, / comandava come un Re. // Nell’inganno suo, felice / conducea contento i di; / ma per opra degli amici / medicato egli guarì. // Guarì, è ver; ma sè veggendo / pover uom qual pria tornato, disse lorquasi piangendo: / voi m’avete assassinato. // Col tornar della ragione / da me lungi se ne va / un error, ch’era cagione / della mia felicità” (E.M. Fusco,La Lirica, I, p. 414)即本Horace詩意也。Leopardi論“tutti i piaceri sono illusioni... e di queste illusioni si forma... la nostra vita” (Zibaldone,ed. F. Flora, I, p. 260, cf. p. 299)可發明此旨。病痊而怒之意尤深摯，參觀Nietzsche, Alsosprach Zarathustra, “Von der Erlösung”: “Wenn man dem Blinden seine Augen gibt, so sieht er zuviel schlimme Dinge auf Erden: also dass er den verflucht, der ihn heilte”[8]usw. (Alfred Kröner Verlag, S. 203); T. Hood: “Tim Turpin” (J.M. Cohen,More Comic & Curious Verse, p. 179); G. Clémenceau: “Le Voile du Bonheur”(W.R. Schwartz,The Imaginative Interpretation of the Far East in Modern Fr. Lit., p. 100,見第八十二則); Synge,The Well of the Saints; Yeats,The Cat & the Moon(V. Mercier,The Irish Comic Tradition, p. 35);七八二則。

〇張汝弼《張東海全集康熙三十二年刻》卷二《詩欲學陸放翁賦此見志》云：“酒杯不及陶彭澤，詩法將隨陸放翁。南宋偏安翁不幸，聖明全盛我遭逢。”沈周七言律學放翁，俞弁《山樵暇語》卷一即謂其“學陸放翁，故造語粗淺，亦多佳句。”文徵明自言“少年學詩，從陸放翁入”，見《四友齋叢說》卷二十六。今觀《甫田集》，尚時露故習（如卷五《同王履約過道復東堂》之“矮帋凝霜供小草，殘甌吹雪試新茶”即仿放翁《臨安春雨初霽》之五、六一聯）。袁宗道《白蘇齋類集》卷五《偶得放翁集快讀數日志喜因效其語》云：“摹寫事情俱透脫，品題花鳥亦清奇。儘同元白諸人趣，絕是蘇黄一輩詩”（同卷《初春和陸放翁韻》、《有感戲作》皆酷肖劍南）。徐釚《南州草堂集》晚作學放翁，卷十二載馮廷櫆題詞云：“劍南詩句早留名，標格何人學詩成”（此詩不見《馮舍人遺詩》）。王彥弘《疑雨集》偶染指放翁（卷二《示狂社諸君效劍南體》、《索居漫書》：“一編抄出劍南詩”、《燈夕悼感》第一首、卷四《奉壽寒溪陸先生八旬二章》）。田雯《古歡堂詩集》亦然，七言絕卷一《同陳學士論詩》第二首至云：“劍南萬丈光芒在，坡老堂堂妙入神。”馮廷櫆、王苹皆學放翁，已見第五百九十則。馬中錫《東田集》詩極似放翁，工貼在石田、白蘇齋之上。此皆世人所不知，連類記之。【王霖《弇山詩鈔》亦多學放翁而尸祝之，且集陸詩。尤西堂子謹庸珍《滄湄詩稿》近體多學放翁，卷十三《閒居漫興‧之六》所謂“古詩最愛陶元亮，近體偏憐陸放翁”。王昊《碩園詩稿》卷二十以下學放翁。】【《晚晴簃詩滙》卷一百五十四倪寶森《書劍南詩後》。焦袁熹《此木軒詞》卷二《采桑子》三十、三十一皆題《劍南詞》卷，《此木軒詩》卷十《閱宋人詩集十首‧之二》。】【劉將孫《養吾齋集》卷九《送臨川二艾采詩序》謂“畫堂蟋蟀怨深夜，金井梧桐生暮寒”乃成都妓詩，范石湖命以試放翁者，“今《劍南》有此聯”；卷二十七《雜記》：“放翁當孝宗初政，面賜第，眷意甚渥，以飛語罷，連蹇二十年，晚除嚴州，謝辭孝宗，將倦勤，引見，慰以久别，且云：‘卿仕不遇，才如此，曷不著書傳後？’放翁謝表云：‘明主恩深，書生命薄’，又云：‘念其久别，勸以著書。’”】【邵無恙《鏡西閣詩選》卷六《快閣》：“劍南頻憶山陰雪，畢竟詩篇愛故鄉”，自注：“世傳放翁詩多述蜀中遨遊之感，及於故鄉者較少，考《集》中如《追懷鏡湖舊游》、《感懷里中寒食》及‘忽記山陰夜雪時’、‘故鄉可望應添淚’等句，亦何嘗少及故鄉耶？”】【舊抄本《錢湘靈先生詩集》（補編）第二冊《早秋喜抄梅聖俞陸放翁二家詩成書其卷端》：“曩愛放翁詩，錢程舊評跋（牧齋、孟陽本）。……陸詩貴自然，精緻善轉折”；第五冊《重題放翁詩》：“放翁詩句本天成，回想當年鍛鍊情。尚未親時人事雜，正微吟際雁雲橫‘下語今年尚未親’、‘暮雲橫雁正微吟’二句放翁詩。破讀百回游舊國，重裝一本下新評。射洪廟有靈籤□見放翁集，定訂香山共主盟。”】【《江蘇詩徵》卷二十一俞玉局《題劍南詩稿》。】【梁玉繩《蛻稿》卷二《書劍南集》七絕；《歸愚詩鈔餘集》卷七《書劍南詩稿後》[9]；朱鶴齡《愚庵小集》卷十三《書渭南集後》。】

〇皎然《詩式》卷一云：“上句偶然孤發，其意未全，更資下句引之方了。夫對者，如天尊、地卑，君臣、父子，蓋天地自然之數。若斤斧跡存，不合自然，則非作者之意。又詩家對語，二句相須，如鳥展翅，若惟擅工一句，雖奇且麗，何異于鴛鴦五色，隻翼而飛者哉？”《詩人玉屑》卷三引沼溪疑當作潛溪云：“昔人‘園柳變鳴禽’竟不及‘池塘生春草’；‘餘霞散成綺’不及‘澄江靜如練’；‘春水船如天上坐’不若‘老年花似霧中看’；‘閑几硯中窺水淺’不如‘落花徑裏得泥香’；停杯嗟別久’不及‘對月喜家貧’；‘神林社日鼓’不若‘茅屋午時鷄’。此數公未始不精心，以此知全寶未易多得。”《詩話總龜後集》卷二十引《童蒙詩訓》云：“徐師川云：‘為詩文常患意不屬，或只得一句，語意便盡，欲足成一章，又患其不相稱。（中略）若未有其次句，即不若且休，養銳以待新意，若盡力須要相屬，譬如力不敵而苦戰，一敗之後，意氣沮矣。’”劉辰翁評雁湖《王荊公詩》卷三十七《松江》“五更縹渺千山月，萬里淒涼一笛風”云：“上句無用”；卷三十八《江上》“春風似補林塘破，野水遥連草樹高”云：“上句先得。”范晞文《對牀夜話》卷三云：“好句易得，好聯難得。唐人‘天勢圍平野，河流入斷山’等[10]，下句皆勝於上句。老杜‘地卑荒野大，天遠暮江遲’，‘亂雲低薄暮，急雪舞回風’等，皆不免此病。”《儒林外史》第二十九回杜慎卿評蕭金鉉《烏龍潭春游詩》“桃花何苦紅如此？楊柳忽然青可憐”（按袁潔《蠡莊詩話》卷四“畢恬溪亨為余誦張嘯蘇佳句”云云，即此聯）云：“加意做出來的！但上一句只要添一個‘問’字，便是《賀新涼》中間一句好詞，先生把他做了詩，下面又強對一句，便覺索然了！”按Paul Valéry所謂“vers donné”與“vers calculé”之別，正謂此也：Littérature, p. 36: “Deux sortes de vers: les versdonnéset les verscalculés. Les vers calculés sont ceux qui se présentent nécessairement sous formes de problèmes à résoudre — et qui ont pour conditions initiales d’abord les vers donnés, et, ensuite la rime,la syntaxe, le sens déjà engagés par ces données”;Variétés, I, 67: “Les dieux, gracieusement, nous donnent pour rien tel premier vers: mais c’est à nous de façonner le second, qui doit consonner avec l’autre, et ne pas être indigne de son aîné surnaturel. Ce n’est pas trop de toutes les ressources de l’expérience et de l’esprit pour le rendre comparable au vers qui fut un don.”參觀Croce,La Poesia, 5aed., pp. 93-4, 289論“intarsiatura”, “chevilles”，又六百四則《王荊公詩集》卷三十七《松江》須溪評，《苕溪漁隱叢話前集》卷三十二引《桐江詩話》：“石曼卿一日春初，見階砌初生之草，得句云：‘草屈金鈎綠未回’，旬日方足成，曰：‘簷垂氷筯晴先滴’，不逮先得句遠甚。始知詩人一篇之中，率是先得一聯或一句，其最警拔者是也。”

【《攻媿集》卷十二《即事》云：“調琴不用求成曲，得句何須湊作詩？”《鴻慶居士集》卷四《題谷隱》云：“句好無強對，神超有獨遨。”】【《文鏡秘府論‧二十九種對》論屬對不得有“跛眇”者，《論文意》論對不得“離支”、“缺偶”，皆即所謂“偏枯”也。】【Thornton Wilder: “I forget which of the great sonneteers said: ‘One line in the fourteen comes from the ceiling; the othershave to be adjusted around it’” (Writers at Work, p. 90).】

〇方虛谷《桐江集》卷一《名僧詩話序》云：“北宗以樹以鏡為譬，而曰：‘時時勤拂拭，不使惹塵埃。’南宗謂：‘本來無一物，自不惹塵埃’，高矣！後之善為詩者，皆祖此意，謂為‘翻案法’。”尤西堂《艮齋雜說》卷六亦謂禪語與詩文“翻進一層法”同，舉例殊妙。竊謂陸暢之“蜀道易於履平地”，王介甫之“一鳥不鳴山更幽”，均此手眼。謝茂秦《四溟山人全集》卷二十二云：“學詩者當如臨字之法：子美‘日出籬東水’，則曰‘月墮竹西峯’；若‘雲生舍北泥’，則曰‘雲起屋西山。’久而入悟，不假臨摹矣。”亦禪家對法。宗寶編《六祖大師法寶壇經‧付囑第十》所謂“外境無情五對：天與地對等是也；法相語言十二對：有與無對等是也；自性起滅十九對：喜與嗔對等是也。若有人問汝義，問有將無對，問無將有對，問凡以聖對，問聖以凡對。設有人問：‘何名為暗？’答云：‘明是’”（參觀第二百三十二則論《二程遺書》卷十八），西人謂為“contra-imitation” (G. Tarde,Les Lois de l’Imitation, pp. 270 et suiv.)。Novalis,Fragmente, §102: “Kontraste sind inverse Ähnlichkeiten” (hrsg. von E. Kamnitzer, S. 88); G.-C. Lichtenberg,Aphorismen, F. 4: “Gerade das Gegentheil thun ist auch eine Nachahmung, und die Definitionen der Nachahmung müsten von Rechtswegen beydes unter sich begreifen. Dieses sollen unsere grosennachahmenden OriginalKöpfe in Deutschlandbehertzigen” (hrsg. von A. Lietzmann, Bd. III, S. 134).而Valéry言之最親切：“...toujoursce qui se faitrépètece qui fut fait, ou le réfute: lerépète en d’autres tons, l’épure, l’amplifie, le simplifie; ou bien le rétorque, l’extermine, le renverse, le nie: mais donc le suppose, et l’ainvisiblement utilisé. Le contraire naît du contraire” (“Lettre sur Mallarmé”,Oeuvres, Pléiade, I, p. 634)。參觀André Malraux,La Création artistique, p. 129: “La matière première d’un art qui va naître n’est pas la vie, c’est l’art antérieur.... Pas un style, pas un maître qui ne se dégage de la gangue d’un autre”; L.Pareyson,Estetica, 2aed., p. 139: “Le vicende dell’arte sono governate da un ritmo che alterna formazione e trasformazione... Ogni opera d’arte... non possa essere una creazioneex nihilo... ché solo l’arte può generare arte, e solo da arte già realizzata l’arte può nascere”; Northrop Frye,The Anatomy of Criticism, pp. 95-7: “Any poem may be examined, not only as an imitation of nature, but as an imitation of other poems.... The new poem, like the new baby who is conditioned by a hereditary & environmental kinship to a society which already exists, is born into an already existing order of words, & is typical of the structure of poetry o which it is attached.” Cf. Northrop Frye,The Educated Imagination, p. 40: “A writer’s desire to write can only have come from previous experienceof literature”; cf. J. Culler,Structuralist Poetics, p. 30又Comparative Literature: Proceedings of the Second Congress of the ICLA, I, pp. 51, 53: “Hence while every new poem is a new & unique creation, it is also a reshaping of familiar conventions of literature.... Every poem is inherently connected with other poems in its kind.” Croce深非詩文彼此孳生(La poesia genera poesia)之說(La Poesia, 5aed., pp. 135-6;Filosofia, Poesia, Storia, p. 95, . 122;參觀Blake,Notes on Reynolds: “I do not believe that Rafael taught Mich. Angelo or that Mich. Angelo taught Rafael / any more than I believe that the Rose teaches the Lilly how to grow or the Apple teaches the Pear tree how to bear Fruit” — A. Gilchrist,Life of William Blake, “Everyman’s Lib.”, p. 273)，又薄Valéry為不足與言(Comparative Literature, II, p. 515, letter to L.Bergel: “Ma l’Elliot se ha questi limiti è uomo con cui si può discutere, avendo molti punti in commune con noi, diversamente da quello che accadeva col povero Valéry”)，然於此事則不如Valéry所見之真矣！Marcel Proust, “La Méthode de Saimte-Beuve”: “Or, en art il n’y a pas (au moins dans le sens scientifique) d’initiateur, deprécurseur. Tout [étant] dans l’individu, chaque individu recommence, pourson compte, la tentative artistique ou littéraire; et les oeuvres de ses prédécesseurs ne constituent pas, comme dans la science, une vérité acquise, dont profite celui qui suit. Unécrivain de génie aujourd'hui a tout à faire. Il n’est pas beaucoup plus avancé que Homère” (Contre Sainte-Beuve, p. 134)則與Croce主張相近。《何大復先生集》（乾隆十四年何輝少重梓本）卷十一《關索嶺》云：“噫嘻吁嶮巇！何天設之危艱！下有奔雷噴雪之飛壑，上有懸崖石棧百折而造天。嶔崟兮巉巖，回復兮盤盤。行人雁陳而魚貫，計分寸兮躋攀，飛鳥兮折翼，猴猱兮無援。茍失足殞巖而落箐兮，曽不足以充虎蛇之餐。朝不見日，夕不見月，雲烟慘慘兮晝夜寒。噫嘻乎！何天設之危艱！我來倚絕壁而長望，蓋不知蜀道之為難。”於太白之詩，欲兼模仿與翻案，拙劣粗率，蓋兩失之。


七百六


何景明《何大復先生集》。乾隆十四年何輝少重刻本，與余舊閱明刻任良幹本編次不同。仲默奇崛處，遠輸獻吉，而修詞較順飭，不甚蠻做，杜撰累句稍少。卷三十二《與李空同論詩書》所謂“艱詰晦塞”者，差知免夫，至於雅適，則猶未也。村言蕪語，時來筆端，每逢鋪敘，尤露支絀。《流雲篇》之見譏於升菴（此詩《集》中未收，見《升菴拳集》卷五十七《螢詩》條），是其證驗。蓋讀書不富，澤古未深，自言“欲富於材積”（見《與李空同論詩書》），終未能取博而用宏。參觀《少室山房筆叢》卷一百《對策》、卷百十一《與王長公第一書》、卷一百十二《與少司馬王公書》、一百十四《再報歐楨伯》皆言弘正復古諸賢學問空疏，王弇州始博綜。明人唯升菴、元美屬詞比事差解左右逢源。胡元瑞亦博覽，好掎摭，而鈍拙拉雜，不善裁剪持擇，了無嫻雅之致。牧齋始擅勝場。以後梅村、漁洋輩，如貧女之巧於梳粧，工於拆補，能自掩其寒儉，居然薰香摘艷，披紈服素，遂成清人慣技矣！

〇仲默詩文，取徑廣於獻吉，觀卷十四《明月篇序》、卷三十二《與李空同論詩書》可見，然而未盡也。【《少室山房類稿》卷百八《跋何仲默詩卷》：“樊少南志仲默墓，言與李獻吉皆學顏、柳，今觀之，誠非漫然信筆者，嘗見李石刻數處皆然。第二君詩文皆學秦、漢，而書不能越唐人，何耶？”】卷三十四《王右丞詩集序》，足徵其并取右丞。雖大言古文之法亡於韓，詩弱於陶（《與李空同論詩書》），而卷三十八之《躄盜》、《獸紀》二文絕似柳州小品。孫月峯且譏其“何子規規洗濯，未能盡脫宋氣”（《月峯全集》卷九《與余君房論今文選書‧之二》）。卷七之《還至別業四首》力仿陶之《歸園田居》[11]，卷十一《觀打魚》則偶學東坡，而不學少陵前後《觀打魚》，卷十四《觀石鼓》則頗師退之，蓋前七子途轍尚寬，王之冗野，康之頹率，邊之平易，皆稍不矜恃，即落南宋以後濫調，不能固守復古矩矱。昌穀華靡，齊梁結習亦未盡除（李詡《戒菴老人漫筆》卷七云：“徐迪功《嘆嘆集》皆消遣悲傷之作，與《迪功集》迥然不倫。蓋《迪功集》工於模擬漢、魏，而《嘆嘆集》則任真而出者也”）。孫月峯之論李則曰：“世人論空同失之模擬，惟一、二篇稍有痕，其餘多係自撰。汪太函之襲亦不讓後，李于鱗或有終篇無一語自創者，殆如集古句耳”（《孫月峯先生全集》卷九《與余君房論文書‧之九》）。袁伯修之論李亦曰：“空同諸文，尚多己意，紀事述情，往往逼真”（《白蘇齋類集》卷二十《論文‧上》）。江進之之論何則曰：“大復《樂陵令》一篇何嘗規規模古”（《雪濤小書‧配合條》）。至後七子，始祈嚮劃一，戒律愈嚴，臨摹愈甚，詩更枵而文益澀，面目愈雷同矣（參觀第六百三十一則論《滄溟集》、第七百二則論《宗子相集》）。仲默《秦嶺謁韓祠》云：“文衰真有作，道喪已前知”（卷二十二）；獻吉《袁海叟詩集序》云：“韓退之，唐之聞人也，至宋歐陽公始暴於世”（《空同子集》失收）；敬夫《與劉德夫書》云：“昔曹植飾丁儀之詞，韓愈潤孟郊之文，僕竊慕焉”（《渼陂集》卷七）；《詠韓文公》云：“青史長留佛骨表，蒼天終護孔門人”（《續集》卷上）。而劉應麒問于鱗韓昌黎文章何似，李故云：“誠不識人間乃有韓昌黎”（陳眉公《太平清話》卷下）。後七子與前七子之殊，即此一事，可反三隅也。

〇卷一《述歸賦序》云：“僕嘗嘆漢之人工於文而昧於道，宋之大儒知乎道而嗇乎文。”按卷三十二《與李空同論詩書》云：“僕觀堯、舜、周、孔、子思、孟氏之書，皆不相沿襲而相發明，是故德日新而道廣，此實聖聖傳授之心也。後世俗儒，專守訓詁，執其一說，終身弗解，相傳之意背矣。”亦本宋儒理學之說，斥漢人也。七子詞章宗漢而斥宋，論學却主宋儒而薄漢人。《空同子集》卷五十有《刻朱子實紀序》，卷六十六《論學‧下篇》推明道、濂溪。《明儒學案》卷三《崇仁學案》魏校《論學書》：“獻吉晚而與某論學，自悔見道不明，曰：‘昔吾汨於詞章，今而厭矣。靜中恍有見，意味迥然不同。’”《渼陂先生集》卷四《經橫渠綠野亭》七律，《續集》上《渭讀小學》云：“考亭夫子長如在，白晝青燈仔細研”，又《睡起》七絕及卷中《與呂仲木先生書》皆言讀涇野《宋四子抄釋》。《四庫全書總目》卷三十六《四書因問》條云：“呂柟文集佶屈聱牙，純為偽體。而其解四書，平正篤實乃如此。蓋其文章染李夢陽之派，而學問則宗法薛瑄，二事淵源各别。”可相印證。《湧幢小品》卷十四記徐昌穀從陽明游，陽明比之顏子，是亦講求心性者。邊華泉則并以道學語入詩，如《雪菴》云：“偶然同邵子，不是學袁安。數在梅花得，春從太極看”（嘉慶十年刻《邊華泉集》卷四），幾與莊定山笙磬同音矣。明人為宋儒之學者，耳目濡染，於宋詩頗有別好，如白沙之於后山（見《談藝錄》一六八頁[12]），定山之於簡齋（陳常道編《定山先生集》卷二《梅花四首‧之三》、卷五《病眼》第一首、卷六《鄱陽俞潤夫墓誌》皆可徵，《升菴全集》卷五十五所稱《寄鄧五羊》亦簡齋體，《集》未收）。邵經邦《弘藝錄》卷首《藝苑玄幾》云：“國初詩，好者是元（如楊鐵崖、解大紳）。成化間，好者是宋（如陳白沙、莊定山）。至弘、德、嘉靖以來，駸駸乎盛唐矣（如何大復、李空同）。”清人之文師八家者，言學亦主宋人，桐城派是也；為漢人之學者，文輒師魏、晉、六朝，不屑唐、宋，汪容甫、洪稚存輩是也。戴東原不能文，而高言為古文當學《檀弓》，每批《檀弓》與人，段若膺至稱其“吐詞為經”、“修詞俯視乎韓、歐”（《東原集》尾《戴氏年譜》），亦是一證。

〇卷三《七述》云：“躡飛雲之履，被明霞之紬。”按胡元瑞《少室山房筆叢》卷三十六云：“何仲默每戒人用唐、宋事，而有‘舊井潮深柳毅祠’，用唐小說，亦太鹵莽。”仲默此句見卷二十四《寄君山》，上句為“空巖竹映湘妃廟”。竊謂《大復集》中用唐、宋事，何止一處！即如“躡飛雲之履”，正用宋人偽撰《雲仙雜記》卷一記白樂天“於廬山草堂作飛雲履”事。《海錄碎事》不采《雲仙雜記》，《續六帖》乃掎摭及之，辛文房《唐才子傳》卷六《白居易傳》遂云：“自製飛雲履”，仲默亦未別擇。後來如袁小修《珂雪齋近集》道樂天必及此矣（中央書店本卷一《東遊日記》、卷二《答錢受之》）。卷三十《何子》第十二篇《心迹》有“張旭觀舞劍知草書”，卷三十二《與李空同論詩書》異曲同工，皆用唐事唐文，此類甚夥，不及一一舉。姑摘其用宋事者，以補第六百五十九則論《康德涵集》云：卷一《畫鶴賦》：“謝逋仙於西湖，展少保之青田”；卷十二《古峯畫梅歌》：“逋翁湖山詩思閑，寂寂柴門春醉倒”；卷十三《醉歌贈子容使湖南便道歸省兼訊獻吉》：“李生近買陽羡田，又欲鼓柁襄江船”；卷十五《寄樊國賓》：“愛書王逸少，癖畫米元章”；《東昌公哀詞》：“大蘇碑不忝，慚繼子由詞”；卷十九《送楊太常歸省》：“弟兄今二妙，父子宋三蘇”；《送施御史》：“繡衣真晝錦，彩服更花辰”；卷二十五《送馬公順視學湖南》：“南宮書畫新連舫，吏部文章舊滿家”；卷二十六《壽西涯相公》：“十年天下先憂淚，五畝園中獨樂身”（卷二十五《懷西涯先生》：“空教外國聞裴度，未見東山起謝安”）；《奉寄泉山先生》：“蒼生尚繫裴公望，白髮寧忘范老憂”；《得獻吉江西書》：“鼓柁襄江應不得，買田陽羨定何如”（與卷十三《醉歌贈子容》複出）。他如卷十四《赤壁圖》、《赤壁圖歌》、《題文與可畫竹》、《觀石鼓歌》、卷二十二《蘇子游赤壁圖》、卷二十五《讀李子艮嶽詩有感》、卷二十六《三忠祠》、卷二十九《米元章拜石圖》等題中應有之義，更如宋轅文評吳明卿《登赤壁》詩所謂“實事不嫌宋人”者（《皇明詩選》卷九），參觀第七百四十六則論《顧華玉集》。

〇卷五《獨漉篇》：“同行竊金，相顧道左。我實不知，彼則畏我。”按大似《焦氏易林》格調。卷一《東門賦》亦四言，古質得漢、魏遺意，而能模寫情事，遠勝《七述》之徒落陳套，未鑄偉詞也。

〇卷六《河水曲》：“河水何濺濺，暮采河邊蘭。君隨河水去，我獨立河干。”按《書影》卷十謂李獻吉樂府“河之水，流濺濺，望夫不見立河干”，二作相蹈襲（《空同子集》卷八《河之水歌》第一首，“夫”當作“父”）。

〇卷六《高城行》：“樓軍轉石，城人負土。”按仲默語疵較少於獻吉，然仍有病痛，如此二句，省去“樓上”、“城下”之“上”、“下”二字，遂不甚通。又如卷七《平垻城南村》第一首云：“朝出城南村，策馬入荆杞。村中八九家，烟火自成里。”而第二首云：“牧放止近郊，牛羊不相失。廣園散花林，平疇藹風日”，自相矛盾。卷十一《胡生行》云：“文皇自有天子鬚，羣臣盡是封侯相。”上句割裂少陵《八哀詩》“虬鬚似太宗”，遂成笑枋，幾如與“杜十姨”作配之“伍髭鬚”。卷十三《哭幼女行》云：“婦人性癡還過傷，奔走叫號如病狂。作詩示妻兼自解，轉見人間父母腸”，何其俚僿！視劉後村《憶殤女》云：“靈照覊魂章水西，冷風殘雪古招提。老懷已作空花看，更把楞嚴曉病妻”（《大全集》卷一），雅俗迴判。卷十七《贈樊生鵬》云[13]：“即看成羽翼，何日起扶摶。”少陵《瞿塘峽》詩“五雲高太甲，六月曠摶扶”，已誤讀《莊子‧逍遙遊》“摶扶搖羊角而上”之句[14]（“摶”當作“搏”，謂“拍”也；風從上而下曰“飈”，亦曰“扶搖”，見《爾雅》）。仲默趁韻，乙為“扶摶”，又添一“起”字，不成文理。

〇卷十三《樂陵令行》。按江進之稱此篇“不規規模古”，實則卷十四之《點兵行》、《玄明宮行》亦抒寫胸臆，痛切言之，惜語鈍機滯，未為佳作。七子中，王敬夫歌行最多此類質直而落俚鄙之篇，如《賣兒行》、《馬嵬廢廟行》（卷三）。

〇卷十四《明月篇》。按《書影》卷七記侯延德評此詩“聲浮於情”，且曰：“數十年以來，聲盛者情偽，情真者聲俗”云云。實則此詩調固流轉，而琢語未為精麗。《楊升菴全集》卷十三《華燭引》有張愈光跋云：“往年吾友何仲默嘗云：‘六義首乎風，唐初四子音節往往可歌，而病子美缺風人之旨。’故作《明月》、《流螢》諸篇擬之。然微有累句，未能酷肖也”；卷五十七《螢詩》條載仲默《流螢篇》全首，而評之曰：“何仲默枕籍杜詩，不觀餘家，於六朝、初唐未數數然也[15]。與予及薛君采言及六朝、初唐，始恍然自失，乃作《明月》、《流螢》二篇擬之，然終不若其效杜諸作也。如此篇‘螢飛螢度自年年，却笑明珠按劍前’，‘還將斥鷃鵾鵬語，三復莊生第一篇’[16]，皆與流螢無交涉，可以知詩之難矣。”則是仲默《明月篇‧序》議論本之升菴，同時尚作《流螢篇》，此《集》失載。即以《明月篇》論之，拉雜重疊，既云：“鳳凰樓上吹簫女，蟋蟀堂中織錦妻”，又云：“趙女通宵侍御牀，班姬此夕悲團扇”，又云：“少婦牕前想畫眉”，又云：“東家怨女上粧樓”，又云：“河邊織女期七夕，天上嫦娥奈九秋”，又云：“江頭商婦移船待，湖上佳人挾瑟歌”，亦詩律之未細也。又按《明月篇‧序》云：“四子者，雖工富麗，去古遠甚！至其音節，往往可歌，乃知子美辭固沉著，而調失流轉，雖成一家語，實則詩歌之變體也”（參觀《焦氏筆乘》卷三鄭繼之評杜）。卷三十二《與李空同論詩書》云：“絲竹之音要眇，木革之音殺直。獨取殺直，而并棄要眇之聲，何以窮極至妙，感情飾聽也？”亦有此意。《空同子集》卷五十二《缶音序》云：“詩至唐，古調亡矣，然自有唐調可歌詠，高者猶足被管絃。宋人主理不主調，於是唐調亦亡。夫詩，其氣柔厚，其聲悠揚，其言切而不廹，故歌之心暢，而聞之者耳動也。”則何、李譚藝，大本正復相同，皆貴聲律。特李主揚抑頓挫，何主流動圓轉，斯其異也。空同自序詩集謂：“真詩乃在民間”，李中麓《詞謔》記空同、大復皆酷嗜《鎖南枝》，空同至謂學詩文當似《鎖南枝》，與袁中郎序小修詩所謂詩之必傳者乃“閭閻婦人孺子所唱《劈破玉》、《打草竿》之類”貌同心異。李、何賞其音節，二袁取其情意也。參觀第六百九十六則論Foscolo,Le Grazie, I, 25，可補Schiller一七九二年五月二十一日與Gottfried Körner書所云：“Ich glaube, es ist nicht immer die lebhafte Vorstellung seines Stoffes, sondern oft nur ein Bedürfniss nach Stoff, ein unbestimmter Drang nach Ergiessung strebender Gefühle, was Werke der Begeisterung erzeugt. Das Musikalische eines Gedichts schwebt mir weit öfter vor der Seele, wenn ich mich hinsetze, es zu machen, als der klare Begriff von Inhalt, über den ich oft kaum mit mir einig bin” (Werke in dreiBänden, “Veb”, II, S. 142); cf. Nietzsche,Die Geburt der Tragödie, V (Werke in 3 Bänden, ed. K. Schlechta, I, 37) on Schiller’s understanding of the poetic creation & not “eine Reihe von Bildern, mit geordneter Kausalität der Gedanken”, but “eine musikalische Stimmung”; Carducci: “Dei veri poeti il verso è la pulsazione del cuore e la strofa la circolazione del sangue”; “Novantanove volta su cento il carattere di un’opera poetica sta nel metro” (N. Busetto,Giosuè Carducci, 1958 ed., p. 328引); George Darley: “Introduction to the works of Beaumont & Fletcher”: “A dumb music going on within him” (J. Sutherland,The Medium of Poetry, p.引[17]); Stephen Spender,The Making of a Poem, p. 60: “Song... is the music which a poem as yet unthought of will assume, the empty womb of poetry for ever in the poet’s consciousness, waiting for the fertilizing seed” etc.; “[InThe Music of Poetry], MrEliot says: ‘I would know that a poem, or a passage of a poem, may tend to realise itself first as a particular rhythm before it reaches ex-pression in words, & that this rhythm may bring tobirth the idea & the image...’ ...Inone of Shelley’s notebooks I have found an entry where the first draft of one of his finest poems consists only of a rhythmical scheme held in place by a sequence of completely meaningless symbols” (J. Isaacs,The Background of Modern Poetry, “Dutton Everyman Paperback”, p. 102); Valéry: “Au sujet du Cimetière marin”: “Une figure rythmique vide, ou remplie de syllabes vaines, qui me vint obséder quelque temps” (Oeuvres, “La Bibliothèque de la Pléiade”, I, p. 1503); Luigi Gualdo: “È il metro stesso che la mente ispira, / e quando in noi sentiam lo sconosciuto / poter, che tutto intorno a noi fa muto, / oh l’ascoltiam! Che forse s’ode il vero / da una corda ancor muta della Lira. // Forse nel ritmo è chiuso ogni mistero / e nella Forma è la suprema legge, / forse un concerto l’universo regge, / e nelle norme d’un divin pensiero / ogni stella pel ritmo si sorregge” (E.M. Fusco,La Lirica, II, p. 338引); Ch. Fr. Hebbel: “Die poetische Lizenz”: “Drum geb’ ich denn mit Goethe nicht / Für den Gedanken alle Reime, / Ich fordre beides vom Gedicht, / Denn beides wächst aus einem Keime” (Werke, hrsg. Th. Poppe, IterTeil, S. 206);況周頤《蕙風詞話》卷四：“意內言外，詞家之恆言也。《韻會舉要》引《說文》作‘音內言外’，當是所見宋本如是。以訓詩詞之詞，於誼殊優。凡物在內者恆先，在外者恆後。詞必先有調，而後以詞填之。調即音也。”又按《空同子集》卷十八《漢京篇》、《楊花篇》、《明星篇》、《去婦詞》、《蕩子從軍行》五首皆注學初唐體，蓋隱示仲默所嚮往者，己亦能之。《楊花篇》最佳。《薛考功集》卷四《元夕篇》亦初唐體，則與仲默響應耳。《陳忠裕全集》卷十一《秋月篇》亦屬祖構，庶幾後來居上。

〇卷十六《九日同諸友登賢隱山》第二首：“樓臺萬里目，時序百年情。”按《空同子集》卷六十《再與何氏書》云：“‘百年’、‘萬里’，何其層見而疊出也！”今檢《大復集》中五、七言律，數以“百年”、“萬里”作對，用“萬里”尤夥。卷十五《查城十五夜對月》：“河漢三更沒，關山萬里明”；《送孫教諭》：“三年别燕市，萬里喜相尋”；《旅行》：“骨肉千行淚，風塵萬里軀”；《登樓》：“此時瞻北極，萬里欲飛攀”；《清溪草堂》：“百年應有寄，終日自長吟”；《月》：“光生萬里外，影對一尊前”；卷十六《長安月》：“萬里長安月，曾看照綺羅”；卷十七《得五清先生消息》：“三年為逐客，萬里未還家”；《寄杭東卿》：“一書無計達，萬里更能招”；《寄梁宗烈》：“岐路千行淚，浮雲萬里悲”；《與徐生》：“常懷萬里志，須愛百年身”；《送張秀才》：“萬里書生筆，千鈞壯士弓”；《贈葛時秀》：“驊騮萬里路，鵬鶚九秋天”；《奉寄泉山先生》：“館閣三朝舊，江湖萬里長”；《寄任宏器》：“白髮三年客，滄江萬里船”；《元日哭先人墓》：“空餘萬行淚，不盡百年哀”；《劉朝信西園》：“相看二月盡，無奈百年侵”；卷十八《病馬》：“不惜千金買，寧辭萬里行”；《送呂子》：“京洛三年客，雲霄萬里違”；《送顧汝成》：“十年垂紫綬，萬里為蒼生”；《送王判》：“雲霄北萬里，風便一鴻毛”；《別王秉衡》：“逸氣如孤鶚，長凌萬里雲”；《送都玄敬》：“白首三年客，滄洲萬里心”；《送曹瑞卿》：“一封朝北極，萬里暮南溟”；卷十九《送宗魯使安南》：“壯遊真萬里，無外見今朝”；《送顧華玉》：“君行萬里外，予憶一何深”；《送彭總制》：“九重連授鉞，萬里動征鼙”；《送李體仁》：“九霄看鳳下，萬里避驄行”；《送王夢弼》：“聖明憐萬里，不久賜君還”；《送望之》：“初看萬里至，忽是五年流”；《白將軍征南》：“將軍天上出，萬里擁舟航”；《子純宅夜集》：“花月同遊客，江湘萬里遙”；《寄錢水部》：“萬里秋風興，孤舟日暮心”；《寄徐太守》：“十年同病客，萬里各風塵”；《喜望之量移》：“三年一消息，萬里轉相思”；《寄三子詩》：“星宿中宵動，風雲萬里移”；卷二十《得顧華玉全州書》：“同時萬里去，隔歲一書來”；《得王子衡贑榆書》：“萬里一書札，逾年傳帝都”；《戴生思歸》：“百年深有望，吾道豈塵埃”；《除夕劉戶部宅》：“一年惟此會，萬里幾相逢”；《登塔》：“古塔層城畔，秋毫萬里看”；《自滇蜀歸》：“瘴癘一身在，風塵萬里來”；《望海》：“登高望遠海，萬里一長吟”；卷二十一《王壽夫過》：“十年常道路，萬里各江湖”；《訪子容》：“花已經年放，人今萬里回”；《中秋十三日》：“對酒中秋日，憑欄萬里遙”；《十五夜》：“笛裏三年淚，尊前萬里身”；《汝濟夜過對菊》：“百年如不醉，恐負此花神”；《圓通寺》：“下看孤鳥翼，萬里送遙心”；《菊莊》：“百年常對酒，九日漫登臺”；《花當》：“百年為漢衛，每歲款天朝”；卷二十二《九月十五夜》：“萬里高秋月，青天此夜看”；《十月一日》：“不盡中原望，難尋萬里樓”；《送張行人》：“九霄持使節，萬里捧哀書”；《謁武侯廟》：“三分扶漢業，萬里出師心”；《登樓》：“近訊中原使，兼登萬里樓”；卷二十四《岳陽》：“楚水滇池萬里游，使車重喜過巴邱”；《出新添城》：“秋來萬里倦為客，日落千峯愁殺人”；《九日黔國後園》：“一年又過重陽日，兩鬢空愁萬里秋”；《邀沈清溪趙雪舟馬百愚登樓》：“十里沙平遙對酒，百年地逈更逢秋”；《秋興》：“萬里關河迷北望，無邊風雨入秋來”；“孤舟奉使日南國，萬里題詩天畔亭”；“江清樓閣中流見，日落帆檣萬里迴”；卷二十五《答雷長史》：“萬里江湖雙涕淚，百年天地幾交游”；“玉壘青城萬里山，亦知歸興滿鄉關”；《送馬公順》：“十年京洛猶今日，萬里江湖更落暉”；“孤舟落日三江口，遠客浮雲萬里臺”；《感春》：“萬里江天雙起雁，誰家園樹亂鳴鶯”；《寄任司訓》：“異域親朋皆萬里，故鄉花柳又新年”；《雨中留蔡黃二親》：“門巷泥深過客難，百年聊共此盤餐”；《袁惟學南園》：“百年懷抱君應識，不是淹留為物華”；《西海子》：“萬里乘槎觀日月，十年登閣望蓬萊”；《汝忠宅待月》：“空堂濁酒三人醉，萬里清光逈未開”；《贈潁川張子辰秀才》：“聞君已是青雲翼，萬里飛騰竟若何”；卷二十六《送張子》：“司馬少年游萬里，左思當日賦三都”；《簡施聘之》：“五色文章真鳳鳥，百年功利一鴻毛”；《雨夕》：“萬里賓朋留不數，十年江海願常違”；《宗哲初至夜集》：“萬里況逢鴻雁候，一杯仍對菊花天”；《送王秉衡》：“送君萬里又南遷，此別江湖倍黯然”；《奉寄泉山先生》：“冥冥蘿月三山外，獨倚京華萬里樓”；《夜過君采》：“天邊歸客滯寒城，下馬殘尊萬里情”；《送海岳陳翁》：“雲霄萬里看辰極，河漢孤槎送客星”；《送韓大》：“萬里一琴將鶴去，九霄隻舄望鳬來”；《送賈學士》：“金陵樓閣九天開，銀漢仙槎萬里來”；《挽陳翁》：“萬里聲名傳翰墨，百年圖畫想山林”；《送杭憲副兵備天津》：“百年貢篚通南極，萬里旌旄屬上游”；《寄世恩愛日樓》：“九折豈忘回馭志，百年真慰倚門情”；卷二十七《哭以道》：“萬里艱難歸葬日，百年哀怨絕絃音”；《送夏少參》：“父老三巴應渴望，丈夫萬里是奇游”；《陸子樓夜集》：“人世百年還易過，天涯此會亦難逢”；《函谷草堂》：“萬里河山一草萊，百年松檜此堂開”；《送盛斯徵》：“向來才籍九重知，此去勳名萬里馳。”“乾坤”亦數見，特視莊定山之每首用“乾坤”，則瞠乎後矣！

〇卷二十六《鰣魚》：“五月鰣魚已至燕，荔枝盧橘未應先。賜鮮偏及中璫第，薦熟誰開寢廟筵。白日風塵馳驛騎，炎天氷雪護江船。銀鱗細骨堪憐汝，玉筯金盤敢望傳。”按《野獲編》卷十七謂：“鮮鰣以五月十五日進鮮於孝陵，始開船，限定六月末旬到京，以七月初一日薦太廟，然後供御膳。其船晝夜前征，所至求氷，然實不用氷，惟折乾而行，其魚皆臭穢”云云，則不特“馳驛騎”句無著落而已。又按《純常子枝語》卷二十六云：“康熙二十二年[18]，山東按察司參議張能鱗奏請免貢鰣魚云：‘蒙陰、沂水等處，挑選健馬，準備飛遞。伏思一鰣之味，無關輕重。天廚滋味萬品，何取一魚？竊計鰣產於江南，揚子江達於京師，計船二千五百餘里。進貢之員，每三十里一塘樹立旗竿，日則懸旌，夜則懸燈，計備馬三千餘匹，役夫數千人’云云。奏入，奉旨永免進供，此疏與陋軒詩恰可互證”云云。【《吳嘉紀詩箋校》卷十二《打鰣魚》：“天邊舉匕久相遲，氷填箬護付飛騎。君不見金臺鐵瓮路三千，卻限時辰二十二。……民力誰知夜益窮，驛亭燈火接重重。山頭食藿杖藜叟，愁看燕吳一燭龍。”楊積慶箋引康熙二十二年余孔瑞《請停供鰣魚疏》。】【吳兆《吳山人詩‧金陵稿》卷二《秦淮詞‧之七》：“鰣魚出網白鱗鱗，偷賣須防內使嗔。不惜千金買一尾，與郎花下試嘗新。”】【《金瓶梅》五十二回記黃四家送了四盒子禮，一為“四尾氷湃的大鰣魚”，食時有新煎鮮鰣魚，應伯爵道：“江南此魚一年只過一遭兒，吃到牙縫裏剔出來都是香的。好容易！公道說，就是朝廷還沒吃哩！不是哥這裏，誰家有？”】

〇卷二十七《送衛進士推武昌》：“大別山前江漢水，畫簾終日對清虛。”按王西莊《蛾術編》卷七十九稱此詩風格不減右丞、東川，而譏其地理則沿李吉甫《元和郡縣志》之訛，乃俗學。

〇卷二十七《懷寄邊子》。按參觀第六百四十四則。

〇卷二十九《送鄉人返》：“楊柳花飛蕪草青，故鄉南望幾長亭。城邊客散重回首，愁見孤鴻落晚汀。”按吳景旭《歷代詩話》眷七時七引《藕居士詩話》云：“此絕與嚴維‘日晚江南望江北，寒鴉飛盡水悠悠’同意，然不如太白之‘孤帆遠影碧空盡，惟見長江天際流。’”

〇卷三十《何子‧心迹篇第十二》：“天下之事，在心知其意，毋以迹固之，則神明應而變化合。求迹以為近，則愈遠矣。使五帝可以相沿，三王可以相襲，則禮樂不為異同，而文質不加損益也。”按此篇論政事與卷三十二《與李空同論詩書》所謂“擬議以成其變化”，“堯、舜、周、孔、子思、孟氏，皆不相沿襲，是故德日新而道廣”，正復同揆。徵之大復自運，則又坐而言，不能起而行耳。徵之《中麓閒居集》卷十《對山康修撰傳》記德涵所謂“鸚鵡學語”及《渼陂續集》卷下《刻太微後集序》（參觀六百五十九則），則康、王與仲默宗旨契合。李于鱗《滄溟集》卷一《古樂府自序》云：“《易》曰：‘擬議以成其變化’，‘日新之謂盛德’。不可與言詩乎哉？”亦與仲默此《書》詞意相襲。又仲默《書》云：“空同嘗稱陸、謝”云云，可參觀《空同子集》卷五十《刻陸謝詩序》所謂“夫五言者，不祖漢，則祖魏，固也。乃其下者，即當效陸、謝矣。”又仲默《書》云：“文靡於隋，韓力振之，然古文之法亡於韓；詩弱於陶，謝力振之，然古詩之法亦亡於謝。”《升菴全集》卷六《答重慶太守劉嵩陽書》遂效之云：“詩歌至杜陵而暢，然詩之衰颯，實自杜始；經學至朱子而明，然經之拘晦，實自朱始。”毛稚黃《詩辨坻》卷二駁仲默此論云：“夫文至魏氏，漸啟俳體，典午以後，遂為定制；隋即增華，無關創始，徐、庾先鞭，波蕩已極，歸獄楊氏，議非平允。靖節清思遙屬，筋力頹然，‘詩弱於陶’，則誠如何說；至謂‘謝力振之，而古法更亡於謝’，則尤為謬悠也。（中略）潘、陸風流，賴以無墜；非如昌黎之文，既革隋、唐之響，復祧《史》、《漢》之法者也。且何以建安為古法，則亡其法者，責在士衡，無關靈運。倘以太康為古法，則存其法者，功在靈運，豈得云亡”云云。

〇卷三十二《與李空同論詩書》：“宋人似蒼老”云。按葉橫山《原詩》卷四云：“夫尊初、盛唐而嚴斥宋元者，何、李之壇坫也，自當無一字一句入宋、元界分上，乃景明之言如此！豈陽斥之而陰竊之，陽尊之而陰離之耶？且李不讀唐以後書，何得有宋詩入其目中而似之耶？將未嘗寓目，自爲遙契脗合，則此心此理之同，其又可盡非耶？”

〇卷三十八《雜言十首》：“秦無經，漢無騷，唐無賦，宋無詩。”按孔見素《至正直記》卷三載虞邵菴曰：“一代之興，必有一代之絕藝足稱於後世者。漢之文章，唐之律詩，宋之道學，國朝之今樂府，亦關於氣數。”葉子奇《草木子》卷四上：“傳世之盛，漢以文，晉以字，唐以詩，宋以理學。元之可傳，獨北樂府耳。唐之詞不及宋，宋之詞勝於唐，詩則遠不及也。”《李中麓閒居集》卷五《改定元賢傳奇序》云：“南宮劉進士濂，嘗知杞縣事，課士策題，問漢文、唐詩、宋理學、元詞曲，不知以何者名吾明？”《升菴全集》卷六十五《璅語》云：“楚騷、漢賦、晉字、唐詩、宋詞、元曲。”李卓吾《焚書》卷三《童心說》亦謂“先秦、六朝、近體、傳奇、院本、《西廂》、《水滸》、今之舉子業，皆古今至文。”《孫月峯全集》卷九《與余君房論今文選書‧之三》：“諺云：‘漢文、唐詩、宋表、元詞’，豈不然哉？”孔尚任《湖海集》卷九《蘅臯詞序》：“唐以後無詩，宋以後無詞。”皆可補《談藝錄》三四頁[19]。

〇王敬夫《渼陂先生集》卷六《漫興十首‧之三》云：“仲默親從獻吉游，高才妙悟孰能儔。寧獨老夫堪下拜，即教獻吉也低頭。”《李中麓閒居集》卷十《何大復傳》云：“是時空同方以詩文雄壓都會，乃卒遇而響應之，改白波而號大復，棄時尚而修古詞。”。《楊升菴全集》卷五十七《螢詩》條云：“何仲默枕籍杜詩，不觀餘家，於六朝、初唐未數數然也。與予及薛君采言及六朝、初唐，始恍然自失。”是大復詞章之學，一變以空同為關捩，再變以升菴為鉗鎚也。

【《尺牘新鈔二集》卷二安致遠《與蔡漫夫書》：“鍾、譚嘗苦王、李不韻，弟亦苦鍾、譚不韻。（中略）弟於近代，甚愛袁中郎及陳大樽，然中郎妍捷而近佻，大樽間麗而近靡。若夫蘊藉風雅，合比興之微言，寄音思於逸韻，其當上溯信陽乎！”】


[1]“卷二”原作“卷一”。

[2]“老夫老去”原作“老夫休去”。

[3]四庫本“劍外集”作“劍南集”，“蹤”作“跡”。

[4]《談藝錄‧三二》（香港中華書局1986年補訂本438-9頁；北京三聯書局2001年補訂重排版345-6頁）。

[5]《中國文學史》（中國科學院文學研究所中國文學史編寫組，北京：人民文學出版社，1962年）。

[6]“tant”原作“tont”。

[7]“Fuit”原作“Fuid”。

[8]“Augen”原作“Auge”。

[9]“餘集”原作“餘卷”。

[10]“斷山”原作“亂山”。

[11]“歸園田居”原作“歸田園居”。

[12]《談藝錄‧四二》（香港中華書局1986年補訂本142頁；北京三聯書局2001年補訂重排版425頁）。

[13]“樊”原作“范”。

[14]“逍遙遊”原作“齊物論”。

[15]原文脫落“初”字。

[16]楊慎原文作：“如此篇‘明珠按劍’及‘鵾鵬斥鷃’，皆與流螢無交涉。”

[17]此處頁數留空未標。

[18]“二十二年”原作“二十六年”。

[19]《談藝錄‧四》（香港中華書局1986年補訂本27-8、352-3頁；北京三聯書局2001年補訂重排版94-7頁）。