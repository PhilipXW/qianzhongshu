《容安馆札记》693-694则


六百九十三


偶檢《淮南子》，又得數事，補第四百則，又三百二十九則、四百九十三則。《脩務訓》云：“雖粉白黛黑弗能為美者，嫫母、仳倠也”；又云：“施芳澤，正娥眉，設笄珥，曳齊紈，粉白黛黑。”《鹽鐵論‧國病第二十八》云：“傅白黛青者眾”；《戰國策‧楚策三》云：“彼鄭周之女，粉白黛黑，立於衢閭”；韓退之《送李愿歸盤古序》云：“粉白黛綠者，列屋而閒居。”

〇《脩務訓》云：“今日良馬，不待𠕋錣而行；駑馬，雖兩錣之不能進。為此不用𠕋錣而御，則愚矣。”按《雜阿含經》卷三十三之九二二云：“世尊告諸比丘：‘世有四種良馬：駕以平乘，顧其鞭影馳駃，遲速隨御者心，是名世間良馬第一；不能顧影，然以鞭杖觸其毛尾，則能驚速，是名世間第二良馬；不能顧其鞭影及觸毛尾，而以鞭杖小侵膚肉，是名第三良馬；以鐵錐刺身，徹膚傷骨，然後方驚，是名世間第四良馬。’”；《大智度論》卷一《緣起義釋論第一》：“長爪梵志，如好馬見鞭影”；又卷二十六《十八不共法釋論第四十一》：“佛教眾生，有軟語，有苦切語，如良馬見鞭影便去，鈍驢得痛手乃行”；《傳燈錄》卷二十七：“阿難問佛云：‘外道以何所證而言得入？’佛云：‘如世間良馬，見鞭影而行。’”

〇《說山訓》云：“寇難至，躄者告盲者，盲者負而走，兩人皆活。”按參觀The Greek Anthology, IX. 11, Philippus of Isidorus: “One man was maimed in his legs, while another had lost his eyesight. The blind man, taking the lame man on his shoulders, kept a straight course by listening to the other’s orders. It was bitter, all-daring necessity which taught them how, by dividing their imperfections between them, to make a perfect whole” (“The Loeb Classical Library”, III, p. 7)；又13, Plato the Younger: “A blind man carried a lame man on his back,lending him his feet & borrowing from him his eyes” (Ib., p. 9;同頁12, Leonidas of Alexandria及14, Antiphilus of Byzantium二詩均此意); G.-C. Lichtenberg,Aphorismen, E. 382: “Wie gehts, sagte ein Blinder zu einem Lahmen. Wie Sie sehen, antwortete der Lahme” (hrsg. A. Leitzmann, III, S. 102又L. 29略同,見V, S. 15). J.-P. Claris de Florian,Fables, “L’aveugle et le paralytique”: “Je marcherai pour vous, vous y verrez pour moi” (Oeuvres, “Collection des Grands Classiques Français et Étrangers”, p. 33,且託為孔子遺教“Aidons-nous mutuellement”).《綴白裘》十一集卷二《雜劇‧看燈》僅寫肉饅頭和尙駝瞎子親家，遜此遠矣！

〇《道應訓》云：“王壽負書而行，見徐馮於周塗，徐馮曰：‘事者，應變而動，變生於時，故知時者無常行。知者不藏書。’於是王壽乃焚書而舞。”按本《韓非‧喻老篇》，大類宣鑒擔《青龍金剛經疏鈔》出蜀，路上遇賣餅婆事（《五燈會元》卷七）。

〇《道應訓》輪扁譏桓公讀書。按本《莊子‧天道篇》，大類六祖斥法達誦《法華經》事（《五燈會元》卷二）。

〇《脩務訓》云：“楚人有烹猴而召其鄰人，以為狗羹也，而甘之。後聞其猴也，據地而吐之，盡瀉其食。此未始知味者也。”按與孟子記陳仲子食鵝事貌同心異。《大智度論》卷二十三《十想釋論第三十七》云[1]：“一婆羅門到不淨國，自思唯當乾食可得清淨。見一老母賣白髓餅，語之：‘送來，當多與價！’老母作餅，初時白淨；後轉無色無味。即問：‘何緣爾耶？’母言：‘我大家夫人隱處生癰，以麵、酥、甘草拊之，癰熟膿出，和合酥餅；日日如是，是以餅好。今夫人癰差，我當何處更得？’婆羅門聞之，兩拳打頭，搥胸吁嘔。”Emerson記Harris游華，顯宦招宴，食野味(a game-stew)而甘之，問主人曰：“殆鴨羹耶(Quack-quack-quack)？”答曰：“犬羹耳(Bow-wow-wow)。”遂大作惡(Journals, IX, p. 399)。近人潘敬《樵山雜著》卷四云：“某年伏日，余友邀二、三人至家食烙餅，先食其二，而甘之，久候勿繼，逕入廚促之，則見膳夫解衣，汗如瀋，肥腹類鼓，兩手握麵，在腹上往來揉弄，友出而哇之。”

〇《說山訓》：“因媒而嫁，不因媒而成；因人而交，不因人而親。”[2]按《韓詩外傳》卷七云：“夫薑桂因地而生，不因地而辛；女因媒而嫁，不因媒而親”；《游仙窟》云：“新婦曾聞：‘綫因針而達，不因針而䌥；女因媒而嫁，不因媒而親’”；《法藏碎金錄》卷二云：“二姓之親，因媒而成，親成而留媒不遣，媒反為擾；一真之道，因智而合，道合而留智不遣，智反為礙。”

〇《脩務訓》：“毛嬙、西施，籠蒙目”，高注：“目，視也。”按即《呂覽‧不屈篇》新娶婦“烟視媚行”之“烟視”。

〇後世子書承襲《淮南》最多者，莫如劉晝《劉子》，然頗能踵事增華，與故為新。如《淮南子‧齊俗訓》云：“從城上視牛如羊，視羊如豕，所居高也。闚面於盤水則員，於杯則隨，面形不異，其故有所員、有所隨者，所自窺之異也。”《劉子‧正賞第五十一》則云：“鏡形如杯，以照西施，鏡縱則面長，鏡橫則面廣，非西施貌易，所照變也。海濱居者，望島如舟，望舟如鳧，而須舟者不造島，射鳧者不向舟，知是望遠目亂而心惑也。山底行者，望嶺樹如簪，視岫虎如犬，而求簪者不上樹，求犬者不往呼，知是望高目亂而心惑也。”又《淮南子‧詮言訓》云：“天下非無信士也，臨貨分財，必控籌而定分，以為有心者之於平，不若無心者也。天下非無廉士也，然而守重寶者必關戶而全封，以為有欲者之於廉，不若無欲者也。人舉其疵則怨人，鑑見其醜則善鑑，人能接物而不與己焉，則免於累矣。三人同舍，二人相爭，爭者各自以為直，不能相聽，一人雖愚，必從傍而決之，非以智，不爭也。”《劉子‧去情第三》則云：“使信士分財，不如投策探鈎；使廉士守藏，不如閑扃全封。何者？有心之於平，不若無心之不平也；有慾之於廉，不若無慾之不廉也。評人好醜，雖言得其實，彼必嫌怨。及其自照明鏡，摹倒其容，醜狀既露，則內慙而不怨。以鏡無情而人有心也。三人居室，二人交爭，必取信於不爭者，以辮彼此之得失。夫不爭者未必平，而交爭者未必偏。而信於不爭者，何也？以爭者之心，並挾勝情故也”（句法則取之《文子‧符言第四》云：“使信士分財，不如定分而探籌，何則？有心者之於平，不如無心者也。使廉士守財，不如閉戶而全封，以為有欲者之於廉，不如無欲者也。人舉其疵則怨，鑑見其醜則自喜，人能接物而不與己，則免於累矣”）。《淮南子‧氾論訓》云：“河上之丘冢，不可勝數，猶之為易。水激興波，高下相臨，差以尋常，猶之為平。”又《脩務訓》云：“夫橘柚冬生，而人曰冬死，死者眾；薺麥夏死，人曰夏生，生者眾。江河之回曲，亦時有南北者，而人謂江河東流；攝提鎮星日月東行，而人謂星辰日月西移者；以大柢為本。胡人有知利者，而人謂之駤；越人有重遲者，而人謂之訬；以多者名之。”《劉子‧從化第十三》則云：“從君之譬，以多言之。四凶獨亂，猶曰堯治，治者多也[3]；三人獨治，猶曰紂亂，亂者眾也；水性宜冷，而有華陽溫泉，猶曰水冷，冷者多也；火性宜熱，而有蕭邱寒炎，猶曰火熱，熱者多也；迅風揚波，高下相臨；山隆谷窪，差以尋常，較而望之，猶曰水平，舉大體也。”《淮南子‧脩務訓》云：“楚人有烹猴而召其鄰人，以為狗羹也，而甘之，後聞其猴也，據地而吐之，盡寫其食，此未始知味者也。邯鄲師有出新曲者，託之李奇，諸人皆爭學之，後知其非也，而皆棄其曲，此未始知音者也。鄙人有得玉璞者，喜其狀，以為寶而藏之，以示人，人以為石也[4]，因而棄之，此未始知玉者也。”《劉子‧正賞第五十一》則云：“越人臛蛇，以饗秦客，甘之以為鯉也，既而知是蛇，攫喉而嘔之，此為未知味也。趙人有曲者，託以伯牙之聲，世人競習之，後聞其非，乃束指而罷，此為未知音也。宋人得燕石，以為美玉，銅匣而藏之，後知是石，因捧匣而棄之，此為未識玉也。郢人為賦，託以靈均，舉世而誦之，後知其非，皆緘口而捐之，此為未知文也。”餘不備舉。“郢人為賦，託以靈均”一事，未知何本？《西京雜記》卷三云：“長安有慶虬之，亦善為賦，嘗為《清思賦》，時人不之貴，乃託以相如所作，遂大見重於世。”孔昭當指此而誤憶耶？【封演《封氏見聞記》卷十蕭誠以己書偽稱“右軍真跡”，請李邕鑑賞，邕歎為“平生未見”，及知出誠手，乃曰：“子細看之，亦未能好（詳見《南史》卷三十一《張率傳》眉[5]）。”】

〇《劉子‧防慾第二》云：“將收情慾，必在危微”；又云：“塞先於未形，禁慾於危微。”按宋、明儒者，每好用偽《古文尚書》“人心”、“道心”語而言“危微精一”，初不知六朝時“危微”二字尚有此解。李令伯《陳情表》云：“人命危淺”，《文選六臣注》卷三十七濟云：“危易落，淺易拔。”正可移作劉孔昭語的詁。

〇《劉子‧審名第十六》云：“世人傳言，皆以小成大，以非為是。傳彌廣而理逾乖；名彌假而實逾反。則迴犬似人，轉白成黑矣。今指犬似人，轉白似黑，則不類矣。專以類推，以此象彼，謂犬似玃，玃似狙，狙似人，則犬似人矣。謂白似緗，緗似黃，黃似朱，朱似紫，紫似紺，紺似黑。則白成黑矣。按本之《呂氏春秋‧察傳篇》云：“夫得言不可以不察，數傳而白為黑，黑為白。故狗似玃，玃似母猴，母猴似人，人之與狗則遠矣。”鄭繼之《少谷全集》卷十七《答曾東石書》自言文章不能並何仲默，云：“謂白近緗，緗近黄，黄近朱，朱近紫，紫近紺，紺近黒，而曰：白類黑，非倫矣”云云，又同《劉子》。Dugald Stewart論“transference” (Collected Works, ed. Sir Wm Hamilton, V, pp. 195-6,見A.J. Hipple, Jr.,The Beautiful, the Sublime, & the Picturesque in 18th-Century British Aesthetic Theory, p. 288引)正此意也。參觀《東坡集》卷二十三《日喻》云：“自盤而之鐘，自燭而之龠，轉而相之，豈有既乎”【康長素《加拿大海島中歲暮感懷‧之四》：“眾瞽呶呶同論日，羣雌粥粥乃無雄”[6]，上句即用東坡文。康詩十九獷率，此聯差可諷詠，“同”字易“方”字更妙】；又B.A. Botkin,A Treasury of American Anecdotes, p. 185記Einstein為盲人說牛乳白色；Leibniz,The Monadology, etc., tr. Robert Latta, p. 38論“The Law of Continuity”；又Morris R. Cohen,A Preface to Logic, pp. 74-6論“Things in transition”, “twilight zone”。【《大般湼槃經‧聖行品第七之四》：“如生盲人不識乳色，便問他言：‘乳色何似？’他人答言：‘色白如貝。’盲人復問：‘是乳色者如貝聲耶？’答言：‘不也。’復問：‘貝色為何似耶？’答言：‘猶稻米末。’盲人復問：‘乳色柔軟如稻米末耶？稻米末者復何所似？’答言：‘猶如雨雪。’盲人復言：‘彼稻米末冷如雪耶？雪復何似？’答言：‘猶如白鶴。’是生盲人雖聞如是四種譬喻，終不能得識乳真色。”】【笑話：“春雨如膏，夏雨如饅頭，周文王像塌餅。”Three Deaf Men: “Is this Wembley?” “No, it’s Thursday.” “So am I. Let’s have a scotch & soda.”】

〇《劉子‧因顯第二十》云：“猶捫虛縛風。”按奇喻。“縛風”語遠在韋蘇州《難言》所謂“持索捕風幾時得，將刀斫水幾時斷”，及貫休《貽世》云：“捕風兼繫影，信矣不須爭”之前。二喻出佛書，支謙譯《菩薩本緣經》卷上云：“如以網盛風”；《雜阿含經》卷十五之三七七云：“譬如比丘！畫師、畫師弟子，集種種彩色，欲粧畫虛空，寧能畫不”；又卷四十一之一一三六：“世尊復以手捫摸虛空，告諸比丘：‘我今此手，寧著空、縛空、染空以不？’”參觀《傳燈》卷六：“馬祖問西堂：‘解捉得虛空麼’”；卷十：“茱萸山和尚云：‘莫向虛空裏釘橛’”；朱希真《樵歌》卷下《減字木蘭花》云：“依舊多情，摟着虛空睡到明”[7]；《劍南詩稿》卷五十《題蕭彥毓詩卷後》云：“法不孤生自古同，妄人乃欲鏤虛空”；《湛然居士文集》卷一《和南質張學士敏之》第三首：“欲畫太虛無面目，慎無落筆汙氷綃”；卷二《贈李郡王筆》：“鋒端但可題塵景，筆下安能劃太虛”；卷四《和連國華》第一首：“真理不空宜具眼，太虛無面莫添鬚”；卷七《題道人扇》第二首：“至道絕形剛著面，太虛無面更添鬚”；卷八《自贊》第一首：“龜毛錐子畫虛空，寫破湛然閑伎倆”[8]；單本《蕉帕記》第九折云：“屁燒灰影熏乾，風將秤秤。”【蒲松齡《牆頭記》第一回：“放屁又要著把拿。”】劉廷信《水仙子》云：“藕絲兒縛虎是難縛，濕紙兒包龍怎地包？草圈兒套風如何套？（《詞林摘艷》卷一）”又落第二義矣。參觀John Webster: “Vanitas Vanitatum”: “Vain ambition of kings / Who seek by trophies & dead things / To leave a living name behind, / And weave but nets to catch the wind” (The Oxford Book of English Verse, p. 243); Ben Jonson,The New Inn, IV. iii, Lovell: “I will go catch the wind first in a sieve, / Weigh smoak, & measure shadows, plough the water, / And sow my Hopes there, ere I stay in love” (Plays, “Everyman’s Lib.”, II, p. 485).【《文子‧道原》：“水為道也，……擊之不創，刺之不傷，斬之不斷。”[9]】【戴叔倫《相思曲》：“將刀斫水水復連，揮刃割情情不斷。”】【《抱朴子‧內篇‧論仙》：“握無形之風，捕難執之影，索不可得之物，行必不到之路。”】【《漢書‧郊祀志》：“求之，蕩蕩如係風捕景，終不可得。”[10]】【謝靈運《秋胡行》：“係風捕影，誠知不得。”】

〇《劉子‧心隱第二十二》云：“凡人之心，險於山川，難於知天。”按此節全本之《莊子‧列禦寇篇》。又《風俗第四十六》云：“越之東，有軫沐之國。”按此節全本之《列子‧湯問篇》。

〇《劉子‧正賞第五十一》：“畫鬼魅者易為巧，摹犬馬者難為工。鬼魅質虛，而犬馬質露也。質虛者可託怪以示奇，形露者不可誣罔以是非[11]。託怪於無象，可假非而為是；取範於真形，則雖是而疑非。”按《韓非子‧外儲說左上》云：“客有為齊王畫者，齊王問曰：‘畫孰最難者？’曰：‘犬馬難。’‘孰易者？’曰：‘鬼魅最易。夫犬馬、人所知也，旦暮罄於前，不可類之，故難。鬼神，無形者，不罄於前，故易之也。’”《淮南子‧氾論訓》云：“今夫圖工好畫鬼魅，而憎圖狗馬者，何也？鬼魅不世出，而狗馬可日見也。”孔昭本前人之意而申言之，可與《文心雕龍‧神思篇》“意翻空而易奇，言徵實而難巧”參觀。張彥遠《歷代名畫記》卷一引顧愷之云：“畫人最難，次山水，次狗馬，其臺閣，一定器耳，差易為也”，亦可參觀。George Eliot,Adam Bede, ch. 17: “The pencil is conscious of a delightful facility in drawing a griffin — the longer the claws, and the larger the wings, the better; but that marvellous facility which we mistook for genius is apt to forsake us when we want to draw a real unexaggerated lion” (“Zodiac” ed., p. 170).【韓琦《觀胡九齡員外畫牛》云：“蛟龍獰惡鬼神怒，更工不接時人目。有形之物至者稀，是否難欺眾所矚。”E.H. Gombrich, Art & Illusion, 5thed., 1977, p. 228 quoting Han Fei.】

〇《劉子‧正賞第五十一》云：“昔二人評玉，一人曰好，一人曰醜，久不能辨，各曰：‘爾來入吾目中，則好醜分矣。’夫玉有定形，而察之不同，非好醜相反，瞳睛殊也。”按全本之蔣濟《萬機論》（見《全三國文》卷二十三引《御覽》二百六十六）。

〇《劉子‧惜時第五十三》云：“夫停燈於缸，先焰非後焰，而明者不能見；藏山於澤，今形非昨形，而智者不能知。”按即《肇論》第一篇《物不遷論》所謂“言常而不住，稱去而不遷。雖往而常靜，雖靜而常往。莊生所以藏山，仲尼之所以臨川。”“停”字非謂“止”，而謂“駐”。《六朝樂府‧讀曲歌》第八十七首：“明月不應停”（《樂府詩集》卷四十六）；王建《惜歡》云：“歲去停燈守，花開把燭看”；又《織錦曲》：“停燈起在鷄鳴前”；朱慶餘《近試上張籍》云：“洞房昨夜停紅燭”，亦作此解。《文鏡秘府論》南卷云：“凡詩人夜間床頭，明置一盞燈”，又云：“常須夜停燈”，可參觀。《敦煌掇瑣》之三十《五言古詩》云：“臭穢不中停，火急須埋葬”，“不中停”即“不宜留”也。【《幽州馬客吟》第二首云：“熒熒帳中燭，燭滅不久停。”】【方干《贈趙崇侍御》：“閑話篇章停燭久。”】


六百九十四


《元朝秘史》筆舌生澀，有若南北朝天竺高僧竺法護輩譯經，與《隋書‧突厥傳》所載諸可汗上書筆勢尤相近，古拙饒姿致，了無甜俗。太白《示金陵子》詩所謂“楚歌吳語嬌不成。似能未能最有情”，可以移評。《潛研堂文集》卷二十八《跋元秘史》稱其“敘次頗得其實，而其文俚鄙，未經詞人譯潤”云云，尚是方隅之見也。

〇卷一阿闌豁阿命五子折箭簳云：“您五個兒子，都是我一個肚皮裏生的，如恰才五隻箭簳一般，各自一隻呵，任誰容易折折。您兄弟但同心呵，便如這五隻箭簳束在一處，他人如何容易折得折！”按《魏書‧吐谷渾傳》：“阿豺有子二十人，謂曰︰‘汝等各奉吾一隻箭，折之地下。’俄而命母弟慕利延曰：‘汝取一隻箭折之。’慕利延折之。又曰：‘汝取十九隻箭折之。’延不能折。阿豺曰：‘汝曹知否？單者易折，眾則難摧，戮力一心，然後社稷可固。’言終而死。”《郁離子》卷下引諺云：“攢矢而折之，不若分而折之易易也”（見《古謠諺》卷九十一，檢《劉誠意全集》卷四未見）。《伊索寓言》一則全同，所謂“Autant l’union fait la force, autant la discorde expose à une prompte défaite” (Fables: “Les enfants du laboureur”，見P. Dupré,Encyclopédie des citations, p. 262引，參觀A. Arthaber,Dizionario comparato di Proverbi, p. 696)。

〇卷一阿闌豁阿自言天神與合，云：“每夜，有黃白色人自天窗門額明處入來，將我肚皮摩挲，他的光明透入肚裏。去時節，隨日月的光，恰似黃狗般爬出去了。您休造次說！這般看來，顯是天的兒子。”按以狗喻天，蓋蒙古人初不賤狗也。故同卷太祖父也速該曰：“我兒子怕狗，休教狗驚著”云云，昌言不以為慚。卷二訶額侖謂太祖兄弟云：“您每如喫胞衣的狗般，又如忍不得怒氣的獅子般，又如活吞物的蟒蛇般，又如影兒上衝的海青般，又如靠風雪害物的狼般，又如趕不動兒子將兒子喫了的鴛鴦般，又如不疑貳拿物的虎般”云云，以狗與獅、虎等類齊舉。又參觀卷四、卷七（下引）。亦如荷馬史詩之喻好漢於驢矣（參觀Boileau,Réflexions critiques sur quelques passages du rhéteur Longin, IX —Oeuv. compl., éd. A.-Ch. Gidel, III, pp. 378-9; G. Tillotson,On the Poetry of Pope, 2nded., pp. 93 ff.; G. Highet,The Classical Tradition, 1951, pp. 642-3;The Journal of Aesthetics & Art Criticism, March 1957, pp. 290-1）。

〇《秘史》記事，亦有於風雲氣中攙以兒女情者，如卷一訶額侖被擄與夫別離一節，極凄摯。

〇卷一德薛禪云：“大凡結親呵，兒孩兒便看他家道，女孩兒便看他顏色。”按沈西雍《瑟榭叢談》卷下考論《開天傳信記》婦人爭貓謂：“‘若是兒貓兒，即是兒貓兒。’[12]上句‘兒貓’，牡貓也；下句‘兒貓’，我貓也”云云，其說甚確，“兒孩兒”正謂男孩耳。

〇卷二脫朵延吉兒帖不從老人諫，云：“深水乾了，明石碎了，不從他勸。”按即“海枯石爛”之意，古樂府《上邪》所謂“山無陵，江水為竭，冬雷震震，夏雨雪，天地合，乃敢與君絕”，燉煌石室無名氏《菩薩蠻》所謂“要休且待青山爛，直待黃河徹底枯。”然不以喻男女之情，便有剛很之概。參觀卷四者別云：“我願出氣力，將深水可以橫斷，堅石可以衝碎”；卷九成吉思對忽必來說：“你四個，如猛狗一般，凡教去處，將堅石撞碎，崖子衝破，深水橫斷。”又第七九五則論元曲《漁樵記》第三折。

〇卷二訶額侖誡帖木真兄弟云：“除影兒外無伴當，除尾子外無鞭子。”按奇語，下句尤屬本地風光。上句即曹子建《責躬表》所謂“形影相弔，五情愧赧”，李令伯《陳情表》所謂“煢煢獨立，形影相弔”，梁簡文《詠單鳧》云：“孤飛本欲去，得影更淹留。”參觀第三百六十九則論陶淵明《閒情賦》“願在晝而為影”句。鮑明遠《傷逝賦》云：“如影滅地，猶星殞天”，尚未為奇語。後來如袁伯修《白蘇齋類集》卷十三《《祭蕭孺人文》云：“冷冷煢煢，如行陰雪，回顧無影”；袁小修《珂雪齋近集》（中央書店編印本）卷二《答潘景升》云：“知己同心之慈兄忽爾見背，嗟乎！弟從此如立雪無影人矣”；《寄祈年》云：“匠人輟成風之巧，伯子息流波之音，立雪無影，惆悵何言！”可謂與古為新者。

〇卷三帖木真與札木合“於忽答合兒崖子前鬔鬆樹下，做了筵席。”按“鬔鬆樹”之稱甚生儁。《宋詩紀事補遺》卷五十八載翟耆年嘲米元暉詩云：“善畫無根樹，能描懵懂雲”云云，“鬔鬆樹”與“懵懂雲”可為的對。《楊妃外傳》載“明皇發馬嵬，至扶風道傍，見石楠樹，愛之，呼為‘端正樹’。”少陵《西枝邨尋置草堂地夜宿贊公土室》云：“惆悵老大藤，沉吟屈蟠樹。”杭大宗《道古堂詩集》卷二《過故侍郎嚴公臯園》云：“蟲齰荒唐樹，苔侵臃腫亭。”下句本孟東野《陪侍御叔游城南山墅》云：“夜坐臃腫亭，晝登崔巍岑”，上句未知何出？【《誠齋集》卷四《將至醴陵》：“行盡崎嶇峽，初逢熨帖坡”；姚燮《復莊詩問》卷十八《五松園賦松》：“賸有蒙茸蔦，來纏屈曲柯”；何遜《登石頭城》：“願乘觳觫牛，還隱蒙籠室”：江總《春夜山庭》[13]：“山疑刻削意，樹接縱橫陰”；張籍《城南》：“言尋參差島，曉榜輕盈舟”，孟郊《藍溪元居士》：“清溪宛轉水，修竹徘徊風”；《送豆盧策歸別墅》：“力買奇險地，手開清淺溪”；《歎命》：“影孤別離月，衣破道路風。”】

〇卷四：“訶額侖前後所得小兒四個，與他兒子每日做眼教看，每夜做耳教聽。”按即唐人所謂“耳目”也。西籍亦有此說，Héliodore,Les Éthiopiques, VIII. xvii: “Dans les cours royales des Perses "des eunuques sont les ‘yeux’ et les ‘oreilles’ du prince” (Romans Grecs, “Classiques Garnier”, p. 241). George Herbert,Jacula Prudentum, no. 1067: “Spies are the ears & eyes of Princes” (Works, ed. F.E. Hutchinson, p. 357).

〇卷五：成吉思滅塔塔兒旗，以美女也遂、也速干為妻。“一日，在外面飲酒，兩個娘子共坐間，也遂長聲嘆息。成吉思因疑惑了，令在會的人各就部落立的。最後剩出一個年少的人，不回部落去。成吉思問：‘是甚麼人？’那人說：‘我是也遂的夫婿。初，他被擄時，我每逃去。如今事定了，纔方出來，我想：在多人中，必不認得我。’成吉思說：‘原是仇人子孫，今遍又來窺伺，似他般的都殺盡了，更有何疑？’遂將他隨即斬了。”按《本事詩》樂昌破鏡事可比勘，固緣元祖鷙忍之性、風沙之氣，異於楊越公彬彬雅度，亦以塔塔兒遺黎狼子野心，非徐德言書生文弱之類，自不得不防患未然耳。

〇卷五：“成吉思就那裏宿了，天明看時，王罕立處無人。成吉思說：‘他將我做燒飯般撇了。’”按“燒飯”者，人死盡焚其生平用物之謂，契丹、女真舊俗，見《三朝北盟會編》集《續資治通鑑長編》，王靜庵，《觀堂集林》卷十六《蒙古札記》有一則考釋甚確，且云：“滿洲初入關時，猶有此俗”，引吳梅村《讀史偶述》詩為證（第十七首），惜未引《清涼山讚佛詩》第二首“孔雀蒲桃錦”一節。【一稱“拋盞”，見胡嶠《入遼錄》。《大金國志‧熙宗紀》則曰：“拋盞燒飯。”】【《宋書‧索虜列傳》：“至於葬送，……生時車馬器用皆燒之以送亡者。”《魏書‧皇后列傳》：“文成文明皇后馮氏故事：國有大喪，三日之後，御服器物一以燒焚”[14]；《高允傳》：“今國家營葬，費損巨億，一旦焚之，以為灰燼。”】【《三國志‧魏書‧烏丸傳》裴註引《魏書》：“并取亡者所乘馬、衣物、生時服飾,皆燒以送之”；《周書‧異域傳下》記俟斤之俗：“取亡者所乘馬及經服用之物，幷屍俱焚之”；《後漢書‧烏桓鮮卑列傳》：“并取死者所乘馬衣物，皆燒而送之。”】《庚辰叢編》張宸《平圃雜記》載清世祖大喪，有云：“焚大行所御冠袍、器用、珍玩於宫外，火焰俱五色，有聲如爆豆。人言：‘每焚一珠，即有一聲。’蓋不知幾萬聲，謂‘小丟紙’。鞍馬數十匹、明駝數十匹，各載綾綺錦繡，帳房什器、金唾壺、金盥盂、金交椅、床等，皆大行曾御者，亦備焚，謂之‘大丟紙’”；鄭寒村《寶善堂集》卷上《十月朔日微雪初晴接駕西歸道中書見兼述所懷》云：“風俗燒衣火照鄰”，自注：“每家燒衣祀先”，皆可參觀。【孫枝蔚《漑堂後集》卷五《殉葬記京師所聞》：“名駒與寶劍，可以報國仇。君胡忠大難，區區為身謀。錦繡火中盡，金珠泉下收”；錢秉鐙《藏山閣詩存》卷十一《廣州雜詩‧之一》云：“上將輀回震海隅，追封寧夏寵誰逾（李成棟死嶺北，追封寧夏王）？……鬼馬烟銷遺寶鐙（甲馬數十隊以彩繒為之，一時灰燼），佳人火化著珠襦（愛妾數人，皆令盛服赴火死，盡用夷禮）。”】【古希臘、南美洲皆有此俗(E. Rohde,Psyche, tr. W.B. Hillis, “International Library of Psychology, Philosophy & Scientific Method”, pp. 17-8, 47)。《小方壺齋輿地叢鈔再補編》第一帙西清《黑龍江外紀》：“富者為亡人焚裘帽，一火嘗抵千百金。從前猶焚輿馬，侈僭之甚。”】

〇卷七：“成吉思整治軍馬，排陣了，乃蠻軍馬却退至納忽山崖前，緣山立住。彼時札木合亦在乃蠻處，塔陽問：‘那趕來的如狼將羣羊直趕至圈內，是甚麼人？’札木合（中）說：“是我帖木真安答用人肉養的四個狗，（中略）廝殺時，喫人肉。如今放了鐵索，垂涎著，喜歡來也。四狗是者別、忽必來、者勒蔑、速別台四人。’塔陽說：‘似那般呵，離得這下等人遠者。’遂退去跨山立了。又問：‘那後來的軍，如喫乳飽的馬駒，繞他母喜躍般來的是誰？’札木合說：‘他是將有槍刀的男子殺了、剝脫衣服的兀魯兀惕、忙忽惕二種人。’塔陽說：‘既如此，可離得這下等人遠者。’又令上山去立了。又問：‘隨後如貪食的鷹般，當先來的是誰？’札木合說：‘是我帖木真安答，渾身穿著鐵甲，（中略）你曾說若見達達時，如小段䍽羔兒，蹄皮也不留。你如今試看。’塔陽說可懼，又令上山立了。又問：‘隨後多軍馬來的是誰？’札木合說：‘是訶額侖母的一個兒子，用人肉養來，（中略）他將帶弓箭的人全嚥呵，不礙著喉嚨；吞一個全人呵，不勾點心。（中略）大拽弓射九百步，小拽弓射五百步。（中略）名字喚做拙赤合撒兒。’塔陽說：‘若那般呵，咱可共占高山上去立了。’又問：‘那後來的是誰？’札木合說：‘是訶額侖最少的子，名斡赤斤。他性懶，好早眠遲起，多軍馬中，他也不曾落後了。’於是塔陽遂上山頂立了。”按敘事之妙，非特遠過《左傳》成公十六年“楚子登巢車以望晉軍，子重使大宰伯州犁侍於王後，王曰：‘騁而左右，何也？’曰：‘召軍吏也’”云云一節。即The Iliad, III, 161 ff. “Priam spake, & called Helen to him: ‘Come hither, dear child... that thou mayest tell me who is this huge warrior’” etc. (“The Loeb Classical Library”, I, pp. 129-135);Gerusalemme Liberata, Canto III. 37-40, 58-63, Erminia於圍城上指點十字軍中英雄告Aladin (“conosce Erminia nel celeste campo, / e dice al re...”, “Erminia il vide, e dimostrollo a dito / al re pagano...”) (Poesie, ed. F. Flora, pp. 69-70, 75-76)，皆平鋪直敘，輸其動盪。塔陽且問且退，遂使此一席話不徒鋪比，非老於文學者焉能辦此？三節機杼相同，不圖“忙豁侖”野人（“忙豁侖紐察脫察安”，顧千里《跋》謂為撰人姓名，《觀堂集林》卷十六《蒙文元朝秘史跋》謂即“元朝秘史”之蒙古語，“脫察安”即《元史‧虞集傳》之“脫卜赤顏”，《察罕傳》之“脫必赤顏”[15]）獨得驪珠也。The Pickwick Papers, ch. 13 Slumkey競選時一節：“Suddenly the crowd set up a great cheering” etc. (“Everyman’s Lib.” ed., pp. 172-3)亦用此法，則更妙。

〇成吉思與王罕恩仇始末，為全《史》主腦。Marco Polo,Il Milione亦略載其事，所謂“Unc Kan”即王罕是也，參觀Leonardo Olschki,L’Asia di Marco Polo, p. 317。



[1]“十想釋論”原作“十相釋義”。

[2]“交”原作“友”。

[3]“也”原作“者”。

[4]“也”原作“者”。

[5]“卷三十一”原作“卷三十”。

[6]“呶呶”二字不確。

[7]“減字木蘭花”原作“減花木蘭花”。

[8]“閑”原作“真”。

[9]“斬”原作“割”。

[10]“終”原作“了”。

[11]“形露者不可”後原贅一“以”字。

[12]四庫本《開天傳信記》作“若是兒貓，即是兒貓”，《太平廣記》卷二百五十引作“若是兒貓兒，即是兒貓兒。”

[13]“庭”原作“亭”。

[14]原文“御”字後一段脫落。

[15]《蒙文元朝秘史跋》：“‘忙豁侖’即蒙古。”