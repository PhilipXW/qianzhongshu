《容安馆札记》381-385则


三百八十一


許尚《華亭百詠》。皆五言絕句，板實無足道。


三百八十二


陳巖《九華詩集》一卷。皆七言絕句，詠名勝者二百七首，詠物產者三首，雖乏精警，尚能搖曳有致。

《風輪石》：“我心匪石不可轉，有石當風如轉輪。何物山靈能薄相，工夫勝卻斵輪人。”參觀二八九則《松隱集》卷十六《扇車》。

《昇雲峯》：“雲本無心盡日閒，溶溶曳曳不離山。忽思去作人間雨，騰上虛空一餉間。”

《九子菴》：“脩途百折到山頂，紺宇數間開道場。倦卧儘人身自在，翻愁作夢趁黄粱。”

《石船洞》：“不怕掀天浪拍春，石船繫在古溪濱。縱然水繞東流岸，猶勝虛舟誤觸人。”[1]


三百八十三


楊至質《勿齋集》二卷。皆四六書啓，并每為士大夫捉刀。對仗刻意，未圓潤耳。好用俗語，頗見巧思，要是黃冠中難得可貴者。

卷上《謝郡守王監簿》：“由來天上無愚懵仙，焉用世間不唧𠺕漢。”

《辭岳漕》：“因黃粱而悟夢魂，有青精以好顏色。”

《回趙簽判》：“三叉路口已悔迷塗，百尺竿頭焉能進步。”

卷下《代回嚴州衛守》：“必易局以置棋，儘無麵而作餅。”按《鷄肋編》卷下歷舉後山詩句之點化俚語者（《琳瑯秘室叢書》本，又卷中亦略論此，似錯簡），中如“斧斫仍手摩”（《次韻晁無斁夏雨》：“積暑復一雨，斧斫仍手摩”）之用“大斧斫了手摩娑”，“割白鷺股何作難”（《答黃生》：“割白鷺股不作難，食鸕鶿肉未為失”，魏衍原注：“時初冬，尚無冬衣，先生以背子贈之，堅不受”云云）之用“鷺鶿腿上割股”，“拙勤終不補”“（《離潁》）之用“將勤補拙”，“巧手莫為無麵餅”（《送杜侍御純》）之用“巧息婦做不得無麵䬪飥”。李似之《筠谿集》卷十一《次韻學士兄春日謾成》云：“習閒真似懶，補拙謾知勤。”《誠齋集》卷一百十四載：“有人嘲巧宦而事反拙者：‘當初只謂將勤補，到底翻為弄巧成。’”《二老堂詩話》卷十云：“蜀人縷鳩為膾，配以芹菜。或為詩云：‘本欲將芹補，那知弄巧成。’”仇山村《金淵集》卷六《題畫》云：“鷺鶿股肉無人割，老守菰蒲過一生。”《江湖長翁文集》卷五《雪再次韻》：“絕望羔酒醉，作意鷺股割”；卷八《贈趙排岸兼簡汪尉》：“肉割鷺股竟何補，書憑雁翼慚虛辱。”《誠齋集》卷一〇四《答嚴州知府曽郎中》：“乃拜方兄歡伯之餽，所謂割白鷺股，食鸕鶿肉矣”，卷一〇七《答朱侍講》：“察其納祿不官，鷺股無可割也。”《古今小說》第三十六卷云：“禁魂張有件毛病，要去那虱子背上抽筋，鷺鷥腿上割股。”何良俊《四友齋叢說》卷二十六載朱射陂詩亦云：“敢謂鷺鷥能割股。”《東坡續集》卷五《答陳季常》三首之一云：“先生篤於風義，至自割瘦脛以啖我，可謂至矣。然以化不為鷺鷥者，則恐未能也。鄉諺有云‘缺口鑷子’者，公知之乎？”自注：“取一毛不拔。”《豫章黃先生集》卷十九《與唐坦之書》云：“鷺鷥割股，何可使瘡久不合耶？”參觀羅公升《送歸使》云：“魚鱉甘貽禍，鷄豚飽自焚。莫云鷗鷺瘦，饞口不饒君。”（《宋百家詩存》卷二十）李開先《一笑散》載《醉太平》（亦見《北宮詞紀外集》卷一）云：“無中覓有，鵪鶉膆裏尋豌豆，鷺鷥腿上劈精肉，蚊子腹內刳脂油。”《棗林雜俎‧聖集》記唐伯逸任仙居典史，嘗謂：“取民財如取鷺鷥股上肉。”參觀A. Arthaber,Dizion. comparato di Proverbi, p. 546。《五燈會元》卷十九太平慧勤章次：“大斧斫了手摩挲。”王君玉《續纂‧不濟事門》云：“大斧傷人手摩挲。”《金瓶梅》第五十二回李桂姐云：“你大拳打了人，這回用手來摩挲。”及休文此聯皆其類。


三百八十四


利登《骳稿》一卷。李之鼎《跋》考定履道為南城人是也。詩亦江湖體，稍有朴摯處，不盡作流連光景語。《隱居通議》卷九“利碧澗詩詞”條引《臨川道上》五古，不見此集，又云：“履道嘗有所屬意者，中更暌阻，賦玉臺體數十篇以寄興，其好句如‘羸馬前山東復東，沉沉牕户鎖愁紅。春風一把相思骨，又落江南烟雨中’；‘濃緑千竿湑欲流，春風疑只在池頭。相思一夕天相似，望斷西南四百州。’”此集有《玉臺體》四首，無此二篇。李之鼎《跋》中引《通議》，而竟未據以補入，想見草率。《通議》引履道詞，余最喜其《虞美人草》云：“當時養士知何許，總把降幡去。漢家王氣塞乾坤，一樹盈盈，不為漢家春。”趙萬里輯《碧澗詞》漏去，蓋未求之《通議》也。

《田家即事》：“小雨初晴歲事新，一犁江上趁初春。豆畦種罷無人守，縛得黃茅更似人。”

《野燒》：“初如螢燈一點明，須臾數點如疏星。忽然聯亘勢不斷，儼如金蛇破夜驚縱橫。”按一起頗寫得出，下文蔓衍不足取，否則可追踪溫飛卿《燒歌》矣。【《全唐文》卷二百八十崔湜《野燎賦》。】

《走佛巖道中》：“避亂走佛巖，依依絕溪水。有客六弟昆，遮予訪行事。一云分路亡，庶或一不死。一云相爲命，生死同所值。遠逝宿無舂，近逃寇能至。垂涕贈之言，此身苦難避。山剽無崖巔，兵驕有城市。共守固已非，分逃豈云是？風聞宜邑郛，聚落復煙燬。沸鼎無清（？活）鱗，四瞻誰善地。不辰自至斯，乾坤古無際。”

《野農謠》：“去年陽春二月中，守令出郊親勸農。紅雲一道擁歸騎，村村鏤榜粘春風。行行蛇蚓字相續，野農不識何由讀。（中略）農亦不必勸，文亦不必述。但願官民通有無，莫令租吏打門叫呼疾。或言州家一年三百六十日，念及我農惟此日。”按宋人集中，勸農詩多矣（如《後村大全集》卷八《勞農》二首、《秋崖小稿》卷十五《勸耕》二首、《安晚集‧補編二‧和虛齋勸農》十首、《涉齋集》卷十五《勸農口號》十首），惟履道此作，及林肅翁《勸農詩》（《南宋羣賢小集》第十一冊《竹溪十一稿選》）云：“此禮今於古庶幾，龐眉共席意依依。兒携竹笠公藜杖，主帶縣冠客布衣。飲不盡觴瓢挈去，食猶餘胾葉包歸。已分鏤本隨人看，聞說今年僻字稀”；諶祜《勸農日》（《隱居通議》卷八）云：“山花笑人人似醉，勸農文似天花墜。農今一杯回勸官，吏瘠民肥官有利。官休休，民休休，勸農文在牆壁頭。官此日，民此日，官酒三行官事畢”三首最真摯無飾詞。


三百八十五


包恢《敝帚稿略》八卷、《補遺》一卷。《宋史》宏父本傳稱其承朱子之學，歷官有政聲，《賈似道傳》又記其迎合秋壑，督買民田，以肉刑從事，蓋可增入《癸辛續識》卷上“偽道學”諸則者。所作詩乃押韻語錄，文亦冗衍，偶有議論可取。《宋史》謂宏父諸父學於朱子。按《戴石屏詩集》卷一《謝東倅包宏父》第二首云：“君家名父子，為晦翁嫡傳。嘗見黄勉齋，極口稱其賢。”此《稿》卷五《跋晦翁先生二帖》云：“某之先君子從學四十餘年，慶元庚申之春，某亦嘗隨侍，坐考亭春風之中者兩月。”《跋晦翁先生帖》亦云云。然觀卷五《跋象山先生二帖》、《補遺‧傳子淵祠堂記》、《三陸先生祠堂記略》，則其父與其伯、叔皆親師象山，故宏父於象山尊崇辯護，以為其學“至明至實，粹然一出於正”，他如卷三《象山先生年譜序》、《陸象山先生贊》，莫不仰止緬懷，紫陽冷落一邊，相形見絀矣。故其論學亦與金溪為近（參觀卷二《與留通判》、卷五《跋潘世郎磨鏡帖》諸文）。【□□□始師象山，後師朱子，然亦不背象山。】方回《桐江集》卷三《讀篔窗荊溪集跋》斥宏父“行公田”，《讀包恢翁敝帚集跋》謂其“崇象山之學，為浙西憲時，俗以‘包屠’呼之，於‘包龍圖’中去一字，謂其酷也。年八十二，迎合賈似道行公田。文晦冗而敢於誕。健啖嗜犬肉。”陳著《本堂集》卷七十五《與黄東發第二書》：“戴曾伯謂：‘源頭活水滾滾流出之文，包宏齋似之。’某則謂包平衍矣，君變化闔闢，升轉斗量之妙，恐非其所及也。”弘治本《戴石屏集》有宏夫一《序》，《隱居通議》卷十七有宏夫作《范去非墓志》[2]，此集皆未收（李氏《補遺》亦未收此二文）。

卷二《答傅當可論詩》：“詩家者流，以汪洋澹泊為高，其體有似造化之未發者，有似造化之已發者，而皆歸於自然。所謂造化之未發者，則沖漠有際，冥會無迹，空中之音，相中之色，欲有執著，曾不可得而自有，尸居而龍現，淵默而雷聲者焉。所謂造化之已發者，真景見前，生意呈露，渾然天成，無補天之縫罅，物各付物，無刻楮之痕跡，蓋自有純真而非影，全是而非似者焉。前輩嘗有‘學詩渾似學參禪’之語，彼參禪固有頓悟，亦須有漸修始得。頓悟如初生孩子，一日而肢體已成；漸修如長養成人，歲久而志氣方立。此雖是異端語，亦有理可施之於詩也。”按參觀卷五《書徐致遠無絃稿後》云：“詩有表裏淺深，猶之花焉，凡其華彩光燄漏洩呈露，燁然盡發於表，而其裏索然，絶無餘蘊者，淺也。若其意味風韻含蓄蘊藉，隱然潛寓於裏，而其表淡然若無外飾者，深也。衣錦尚絅，惡其文著。先儒謂水晶精光外發而莫掩，終不如玉之溫潤中存而不露。”宏父論詩宗旨與同時嚴滄浪最近。《邵武徐氏叢書》本《樵川二家詩》有黃公紹《序》謂滄浪“嘗問學於克堂包公”，則宏父之父包揚是也。蛛絲馬跡，大耐尋味。今本《在軒集》失收此《序》，故尟知者。

《答曾子華論詩》：“如草木無所觸而自發聲，則為草木之妖矣；金石無所擊而自發聲，則為金石之妖矣。世之為詩者，本無情而牽強以起其情，本無意而妄想以立其意，初非彼有所觸而此乘之，彼有所擊而此應之者。故言愈多而愈浮，詞愈工而愈拙，無以異於草木金石之妖聲矣。”按章實齋《乙卯劄記》極稱此說，謂其切無理好奇之病。

《與留通判書》：“今之學者，終日之間，無非倚物、倚聞見、倚議論、倚文字、倚傳注語錄。此心此理，未始卓然自立。”

卷七《朝聞夕死說》：“謂道重於死乎？非也。死乃道也。盈虛、屈伸、消長、出入。死復有生，無停息也；終還為始，無斷絕也。此死生者，乃為道大化之公也。釋氏乃欲寂滅而無生，則道絕也；老氏乃欲清靜而長生，則道膠矣。蓋皆以生死為一身之私，而不知此道之公耳。”


[1]“拍”原作“泊”，“水繞東流岸”原作“流水空依岸”。

[2]“宏夫”原作“弘夫”。