《容安馆札记》702则


七百二


《宣和書畫兩譜》。筆舌冗滯，議論庸腐。偶有精闢處，每出因襲，如《畫譜》卷九“魚雖耳目之所玩”一節，即取郭若虛《圖畫見聞志》卷二論袁㠖語而引申之[1]。永夫堂禁之私，勢位之見，乃隻字不及蘇、黃，而於王介甫、蔡元長之書（《書譜》卷十二）、童貫之畫（《畫譜》卷十二）極口推崇，并及其為政、用兵，尤頌元長之“盛德至善”，真諂書也！古今正復一概耳。然隱襲東坡、山谷牙慧，如《畫譜》卷二云：“議者謂：有唐之盛，文至於韓愈，詩至於杜甫，書至於顏真卿，畫至於吳道元，天下之能事畢矣”；卷十八云：“崔慤寫蘆汀葦岸、風鴛雪雁，有未起先改之意，殆有得於地偏無人之態也”[2]；卷二十云：“文同畫竹，月落亭孤，胷中有渭川千畝，氣壓十萬丈夫”，皆本東坡詩文。卷九論畫魚云：“畫者多作庖中几上物，無涵泳噞喁之態，使人但垂涎耳”；又論袁㠖畫魚云：“若世俗所畫作庖中物，特使饞獠生涎耳”，逕襲《豫章黃先生文集》卷七《題徐巨魚》云：“徐生作魚，庖中物耳！雖復妙於形似，亦何所賞？但令嚵獠生涎耳。”卷十四：“宗室令松畫犬尤得名。昔人謂‘畫虎不成反類狗’，今令松故直作狗，豈無意乎？”；《豫章黃先生文集》卷27《題宗室大年畫》[3]：“不敢畫虎，憂狗之似；故直作狗，人難我易。”至卷七云：“李公麟集衆所善以為己有，更自立意專為一家，若不蹈襲前人，而實陰法其要”；卷十一云：“王士元人物師周昉，山水師關仝，屋木師郭忠恕，凡所下筆者，無一筆無來處”，則更陰取山谷論詩之旨以論畫。以陸象山之鄙薄章句，亦云：“文纔上二字一句，便要有出處。使六經句，不謂之偷使”（《象山先生全集》卷三十五《語錄》），宜其尊江西詩派（卷七《與程帥》），亦見風氣之囿人矣！《亭林文集》卷三《與彥和甥書》：“萬歷以前，八股之文，可傳於世者，不過二、三百篇耳，其間却無一字無來處”，因舉吳化事君數一節文中“謇諤”二字為例。《三魚堂日記》卷下康熙庚午十月初二日：“朱錫鬯言：‘著書必載其姓氏，採其言而沒其姓氏者，竊也！此病起於明朝。’”竹垞知明人之弊，而未知宋人為之先也；知有公然對面為盜賊者，而未知有籍沒入官者也。靳价人《綠溪語》卷上評《宣和畫譜》不收東坡，“然文同小傳有‘渭川千畝’語，則削其名而用其詞”云云，尚是見一斑耳。評騭李後主最可笑，《畫譜》卷十七云：“江南偽主畫《雲龍風虎圖》，便見有霸者之略。志之所之，有不能遏者，非吾宋以德服海內而率土歸心者，其孰能制之哉？”《書譜》卷十二云：“李煜喜作行書，落筆瘦硬而風神溢出。然殊乏姿媚，如窮谷道人，酸寒書生，鶉衣而鳶肩，略無富貴之氣。要是當我祖宗應運之初，彼竊據方郡者，皆奄奄無氣，不復英偉，故見於書畫者如此。”因物而施，見風便轉，初不顧自相鑿椎。佞人舌歧，傍觀齒冷矣。

〇兩《譜》談藝，於書最尊蔡元長，於畫最尊李伯時（卷七），皆以為掩蓋古今。使伯時不背蘇門（見《邵氏聞見後錄》記晁以道語，《汪鈍翁前後類稿》卷六十一《東都事略跋》卷下亦斥據此斥伯時為“小了纖人”），未必得此品題也。

〇《畫譜》於本朝詩人，稱引最多者為梅聖俞，如卷八胡瓌、卷十荊浩、卷十七徐熙、卷二十僧居寧，皆以得聖俞題詠為重。

〇宋人論畫，尚無南、北宗之說，詳見余論《中國詩與中國畫》一文中董思白《容台別集》卷四《畫旨》云：“禪家有南北二宗，唐時始分。畫之南北二宗，亦唐時分也”云云，竊謂唐畫有南北之分，而未立南北之名。《二南密旨》雖未必出賈浪仙手，然論詩以《召南》“林有樸遫”云云，錢起“竹憐新雨後”云云等為南宗；《衛風》“我心匪石”云云，盧綸“誰知樵子徑”云云為北宗（《四庫提要》卷一九七）。遍照金剛《文鏡秘府論》南卷云：“司馬遷為北宗，賈生為南宗，從此分焉。”則唐人於文已仿禪家標“南北宗”之名矣。又按《世說新語‧文學門》褚季野云：“北人學問，淵綜廣博”，孫安國答：“南人學問，清通簡要”，已導禪宗南北之別。宋以來，道家亦分南北宗，詳見《純常子枝語》卷九引萬立唐《南北合參》、王禕《青巖叢錄》，卷二十七引王肱枕《蚓庵瑣語》。

【《詩話總龜前集》卷八引《王直方詩話》記“宗室士暕喜作詩與畫，嘗為《高軒過圖》，張嘉甫、晁無咎題皆謂：‘顧長康善畫而不能詩，杜子美善詩而不能畫，王摩詰從容二子之間。’晁以道見之曰：‘能畫而不能詩，乃可以為病，豈有能詩而必又能畫耶？’”云云。古人談藝判流品如此，是以文人畫為畫師趨嚮，而《二十年目睹之怪現狀》三十八回江雪漁以“詩興不來”自文而倩人捉刀也[4]。】

〇《文鏡秘府論》南卷云：“詩有飽肚、狹腹：若謝康樂語，飽肚意多，皆得停泊[5]，任意縱橫；鮑照言語逼迫，無有縱逸。”所謂“飽肚”，即便腹空洞，綽乎有容之意，言邊幅不窘也。取譬可與Heine,Die romantische Schule, III, iii: “Jean Pauls Periodenbau besteht aus lauter kleinen Stübchen, die manchmal so eng sind, dass wenn eine Idee dort mit einer anderen zusammentrifft, sie sich beide die Köpfe zerstossen” (Sämtl. Werk., verlag von A. Weichert, Bd. VIII, S. 232-3)參觀。

〇王弇州《觚不觚錄》云：“余初於西曹見談舊事投刺有異者：一大臣於正德中上書太監劉瑾，云：‘門下小廝某上恩主老公公’；嘉靖中一儀部郎謁翊國公勛，則云：‘渺渺小學生某’，皆極卑諂可笑。然至余所親見，復有怪誕不經者：一自稱‘不佞’，至‘通家不佞’、‘年家不佞’、‘治下不佞’、‘鄰治不佞’、‘眷不佞’；一自稱‘牛馬走’，亦曰‘通家治下牛馬走’；一曰‘海湖生’、‘形浪生’；一曰‘神交小子’；一曰‘將進僕’；一曰‘未面門生’；一曰‘門下沐恩小的’；一曰‘何罪生’。此皆可嘔穢。”《野獲編》卷十七云：“往時浙弁牛姓者，官副總兵，上揭張永嘉相公，自稱‘走狗爬見’。江陵當國，邊將如戚繼光之位三孤，李成梁之封五等，皆自稱‘門下沐恩小的某萬叩頭跪稟’。”參觀E.R. Curtius,Europäische Literatur und Lateinisches Mittelalter, 2teAuf., S. 94: “Der Autorität der Bibelbewirkte, dass der antike topos oft mit Selbstverkleinerungsformeln kombiniert wird. David bezeichnet sich Saul gegenüber aus toten Hund und als Floh (I.Reg. 24, 15 und 26, 20). Das übernimmt dann Hieronymus:ego pulex et christianorum minimus.”又Heinz Küpper,Wörterbuch der deutschen Umgangssprache, Bd. I, 3teAuf., 1963, S. 517-8: “Meine Wenigkeit: ich. Ironischer oder schenhafter unterwürfigkeitsausdruck, nachgebildet den gleichend lat Ausdrücken ‘mea parvitas’ (Valerius Maximus)... und ‘mea tenuitas’ (Aulus Gellius)...”。

〇夏文彥《圖繪寶鑑》卷三云：“李夫人，西蜀名家。月夕獨坐南軒，竹影婆娑可喜，即模寫窗紙上，明日視之，生意俱足。”按《雲仙雜記》卷五引《常新錄》云：“宗測樂閒靜，好松竹，嘗見曰篩竹影上牕，以筆備描之”，“篩”字殊妙於語言，即孟東野《城南聯句》所謂“竹影金瑣碎”也。沈亞之《謫掾江齋記》早云：“蕉旗竹篲，分植叢列，為帚風篩月之餌。”【《華光梅譜》云：“偶月夜未寢，見窗間疏影橫斜，蕭然可愛，遂以筆規其狀”（《佩文齋書畫譜》卷十二《宋釋仲仁畫墨梅》條引）；郭熙《林泉高致》云：“學畫竹者，取一枝竹，因月夜照其影於素壁之上，則竹之真形出矣”（同上卷十三《宋郭熙山水訓》條）。】參觀Barbey d’Aurevilly, “Les Diabolique”: “Le Rideau cramoisi”: “cette lumière brillait, car elle était tamisée par un double rideau cramoisi”; E. Gara e F. Piazzi,Serata all’Osteria dellaScapigliatura, p. 33: “... il tremolar dei raggi del sole attraverso le fronde (pizzicotti della luce all’ombra, diceva L. Borgomainerio)”; Hervé Bazin, L’Huile sur le Feu, p. 19: “... l’ombre, à peine trouvée, de place en place, par les lumièrestamisées des fenêtres...”; Stephan George: “Wir fühlen dankbar wie zu leisem brausen / Von wipfeln strahlenspuren auf uns tropfen” (The Penguin Book of German Verse, p. 383).【Cesare Rinaldi: “Amor verace”: “reti al vento” (i.e. il vento passa tra i rami come tra i maglie di una rete) (G.G. Ferrero,Marino e i Marinisti, p. 638).】【E. Verhaeren,Les Heures claires, XVII: “L’aube est en fleur et en rosée / Et en lumière tamisée / Très douce”[6](Ch. Bruneau,Petite Hist. de la lang. fr., II, p. 232).】

〇《宗子相集》文機調苦學太史公書、韓公《平淮西碑》、《毛穎傳》、杜牧之《燕將錄》。姑勿論宋人之作如歐陽永叔《五代史‧十國世家序》、蘇子瞻《表忠觀碑》亦□用遷，酌古而亦斟今，得神而不遺貌，何等舂容安雅，豈如此心勞手拙，滯重扞格乎？然有物之言，時見匠心，且無換字詰屈之習。後七子中，可追隨于鱗、元美者，詩惟茂秦，文其子相矣。子相之詩，則榛蕪彌望，稚弱不成腔吻。王船山《夕堂永日緒論‧內編》斥為“詩傭，濁穢無加”[7]，《鈍吟雜錄》詆其“樂府全不可通”，洵然。卷三《寄懷鄉園游好》云：“向人歌白雪，畏路失黄金”；《答吳明卿見贈》云：“才已金門隱，名非白雪傳”；《寄子與明卿元美三子》云：“豈乏青雲侶，其如白雪盟”；《簡陸子和》云：“青天應自問，白雪向誰歌”；《同峻伯夜過助甫》云：“白雪寧誰妬？黄金任爾驕”；卷四《寄于鱗》云：“客游五馬黄金妬，書去盧龍白雪多”；《夜過明卿遲元美不至》云：“窮途惟白雪，失計自黄金。”【王敬美《王奉常集》卷九《需次都下得家兄夢中問》：“里中白雪應稀和，臺上黃金轉自疑”；卷十《拜于鱗先生墓》：“山空欲斷黃金色，泉咽能為白雪聲。”】【汪伯玉《太函集》卷一百九《席上呈余使君‧之三》：“白雪郢中曲，黃金薊北臺”；《北游別社中諸友》第一首：“白雪荊南客，黃金薊北臺。”】【《四溟山人全集》卷十三《送翟逸人之京》云：“黃金舊使燕臺重，白雪今知楚調寒”，較子相諸聯稍有格律。袁中郎《瓶史‧監戒第十二》列舉瓶花屈辱，有云：“案上有‘黃金’、‘白雪’、‘中原’、‘紫氣’等詩”[8]，蓋與“醜女折戴”、“與酒館為鄰”等並列，可謂謔而虐矣（鄭繼之《少谷先生全集》卷五《張起溟約過草堂》：“並期歌白雪，何止斷黃金”）。王敬美詩用“中原”最多，徐學謨《齊語》云：“近來作者，綴成數十豔語，如‘黃金’、‘白雪’、‘紫氣’、‘中原’、‘居庸’、‘碣石’之類，不顧本題應否，強以竄入”云云，亦與《列朝詩集傳》引海陵生詩所喻相印證。】又卷四《得顧洛陽書却寄》云：“使者青函天外至，開書片片落嵩雲”；《得明卿書却寄》云：“莫訝開函龍氣滿，知君六月過濠梁”；《得子與書寄贈》云：“携得江南春色到，開函飛出紫芙蓉。”又卷四《送玄陽山人歸吳》云：“髙楓揺落薊門遊，把酒青天夜倒流”；《送王比部元美使江南》云：“酒酣一鼓湘靈曲，天外星辰忽倒流”；《再送王元美》云：“酒酣忽嘯青天色，坐使浮雲不敢征。”皆如填匡格。李長吉《秦王飲酒》云：“酒酣喝月使倒行”；張蠙《再游西山贈許尊師》云：“疑是年光却倒流。”“夜倒流”、“星辰倒流”，則割裂不詞矣！卷三《二月三首》第三首云[9]：“漢金百萬朝通使，胡騎三千夜解圍”，子相詠事，唯此一聯差耐玩味，頗似王介甫《澶州》詩“天發一矢胡無酋，河冰亦破沙水流”，劉辰翁所謂“口語毒”者，參觀第六百四則（《荊文詩集》卷五《張良》）。卷二《二華篇》云：“黃河直上峯頭坐，忽散人家室屋裏”，子相寫景，亦衹此二語較見心思，《藝苑巵言》卷七所摘佳句，“張茂先我所不解”耳。卷五《贈許簿之海寧敘》“予見世所稱有司者”一節，描劃宦途，庶幾卷七《報劉一丈》之亞。他如卷六《九月西征記》、卷八《報子與》寫閩中兵事，亦有親切語，不為擬議所汩沒。《報劉一丈》自是壓卷之文，《明文授讀》卷十九所謂“描寫逢迎之狀如畫，子相文雖無深致，而方幅整齊”，是也。刻至而不尖佻，未落小品腔吻。中間“則上所上壽金，主者故不受，則固請。主者故固不受，則又固請，然後命吏納之”云云，可與《能改齋漫錄》卷十一所載江子我《牛酥行》參觀，尚是朴未散、淳未漓處。《官場現形記》三編卷二十五《買古董借徑謁權門》寫華中堂命家人劉厚守開古玩鋪，賈大少爺購白玉鼻烟壺事，不復落迹著相，為技更巧，後來居上。《觚不觚錄》云：“分宜當國，而子世蕃挾以行黷天下之金玉寶貨，無所不致。其最後乃始及法書、名畫，蓋始以免俗，且鬥侈耳”云云，亦以古玩為賄，而授受之際，必不如此之譎也。蜀西樵也《燕臺花事錄》卷下云：“有自謂與某郎交厚者，刺刺不休，或厭之，予私為之解曰：‘此君不讓古人。’怪詰其故，則應曰：‘子不讀明人文乎？所謂“‘相公厚我！厚我！’且虛言狀”者也。’彼此不禁捧腹”云云，蓋子相此《書》選入《古文觀止》，雖村學究、酸秀才，無不曉者，遂成此雅謔也。

〇Gilbert Murray,An Unfinished Autobiography, p. 97: “George Douglas was already famous because of an excuse for absence card which he had sent in: ‘was consulting a doctor for a cure for insomnia during class hours.’”按參觀Oliver St. John Gogarty,As I Was Going Down Sackville Street, “Penguin Books”, p. 323記Tyrrell語：“Ever since Mahaffy’s sermons were discontinued, I suffer from insomnia in church”。皆本之Le Sage,Le Diable boiteux。Montesquieu,Lettres persanes, CXLIII (“Classiques Garnier”, pp. 329-330)記患失眠者，百藥無効，讀學士著述，遂昏然入夢來。參觀Lockhart: “The Cockney School of Poetry”: “It is a better & a wiser thing to be a starved apothecary than a starved poet; so back to the shop MrJohn, back to ‘plasters, pills, & ointment boxes’, &c. But for Heaven’s sake, young Sangrado, be a little more sparing of extenuatives & soporifics in your practice than you have been in your poetry” (W.J. Bate,John Keats, p. 367引)。

〇取士有功令，則士之操術判為兩途。曰舉業，進身之道也；曰學業，切身之事也。苟欲合而一之，以舉業為學業，陋儒是矣；或以學業為舉業，曲學是矣。惟有並行，庻不偏廢。請徵八股，以反三隅可乎？明清兩朝制義必宗朱註：明人為陸、王之學者，入科場則不敢違紫陽；清人為許、鄭之學者，應程試皆竭力闡宋儒。楊升菴在明人中，要為通經學古，於宋之程、朱、陸均致非難，而八股則守程、朱之說唯謹。《升菴全集》卷五十二《文字之衰》條云：“今世學者失之陋，惟從宋人，不知有漢、唐前說也。高者談性命，祖宋人之語錄；卑者習舉業，鈔宋人之策論。”而同卷《詞尚簡要》條云：“近時舉子之文，冗贅至千有餘言，不根、程朱，妄自穿鑿。”王辰玉《緱山先生集》卷二十一《學藝初言》云：“紫陽先生傳註非必盡是；理欲、知行，動輒分為兩截，正如好座堂房，零星夾斷。我皇祖解經測天，初未嘗純用宋儒，而卒以取士；蓋以為人有異學，則國有異政。乃今日綱弛俗厖，而文亦如之”（又參觀第七四八則《快雪堂集》卷三十二、三十六、四十五）。《日知錄》卷十八引艾千子語曰：“嘉靖中，姚、江之書雖盛行，而士子舉業尚知謹守程、朱。自興化、華亭兩執政尊王氏學，於是隆慶戊辰《論語》程義首開宗門。”鄭禹梅出南雷之門，宗陽明之學，而《寒村雜錄》卷二《歷科詩義序》附《選意》十則之一云：“誰謂四始六義，盡之集註。然今科場取士，非此不錄。則時文一道，斷須奉之為聖書。予嘗笑世之坐井者，往往向時文中播弄唇舌，便自命為講學。故是選專從集註者，專論時文也。”《制藝叢話》卷二載紀曉嵐語曰：“文之清真者，惟其理之是而已。欲理之明，必溯源六經而切究乎宋儒之說”；又卷十一云：“王惕甫試嘉慶丙午，場後，余決其必售，乃同報罷。其首藝《雖曰未學》，用古注而不用紫陽集注，為河間紀師所黜，有‘以此嚇老夫、老夫不懼’之批。”【詳見第七十五則論《紀文達公遺集》卷八】（洪北江《卷施閣詩》卷十七《四月廿日與胡公子稷會飲被酒醉甚歸途於馬上得五百字》云：“今年絶代才，皆下考功第。汪端光王芑孫徐嵩趙懷玉張問安，尤苦不得意。尚書名知人紀宗伯昀，本可愜羣議。微嫌心有主，意在急防弊。遂令中材升，杞梓或被棄。”）胡虔《柿葉軒筆記》云：“戴東原數應禮部試，分校者爭欲致之門下，每於三場五策中物色之，不可得，既乃知其對策甚空。諸公以戴淹雅精卓，殆無倫比，而策則如無學者，大是異事。錢辛楣詹事曰：‘此東原所以為東原也。’”蓋東原揣迎合俗學，而試官破格期待之，遂相左耳。《三魚堂日記》卷上戊午六月廿九日：“左襄南極言仇滄柱之非，講舉業則宗朱，講學則從棃洲、山陰之學，分作兩截，此心便不可對聖賢”云云，持論甚嚴，而不知此正滄柱異乎常流處：舉業之外，別有學業【滄柱與鄭禹梅同出門，《寒村詩文集》中屢及之，如《見黃稿》卷二《陳介眉稿序》‧《五丁詩稿》卷四《除日》（“同道友偏貪幻術，多錢官却愛文名”，自注：“同行仇子滄柱喜談爐火，欲向其族人乞煉鼎法，時有鹽運使感滄柱刻其時文，殷勤拜餽”云云，可與《霞外捃屑》卷二引劉文蔚《見聞隨錄》記仇“惑於陰陽采戰之術”云云參觀）、《玉堂後集》卷一《觀杜註有作》（康熙二十九年作，深譏“無字無來歷”之□，疑指仇注）、《息尚编》卷一《寄壽仇學士七十》（“未信神仙術”，自注：“滄柱信修煉，予頗不然其說”）】。遲衡山所謂“講學問的只講學問，不必問功名；講功名只講功名，不必問學問”（《儒林外史》第四十九回），兩樣而非一樣【參觀第四百三十八則《南宋羣賢小集》第四冊下引強至、葉適、劉克莊等文[10]；第四百五十三則論鞏豐《送湯麟之秀才》詩】。若馬二先生輩，則舉業無所不該，於唐人之作詩、宋人之講學，均已為此物此志矣（《儒林外史》第十三回）。參觀七百十九則論《全金詩》卷四十二。【袁伯修《白蘇齋類集》卷十《送夾山母舅之任太原序》：“余為諸生，講業石浦。耆宿來，見案頭攤《左傳》一冊，驚問是何書，乃溷帖括中。一日偶感興賦小詩，題齋壁，塾師大駡。（中略）通邑學者號詩文為外作，外之也者，惡其妨正業也。”】【董其昌《容臺別集》卷一《雜記》云：“王弇山先生戒子弟勿攻詩，恐為舉子業病。即弇山舉子業無稱也。王文恪、瞿文懿聖於舉業，皆不能為詩。”蒲松齡《聊齋文集》卷三《郢中社序》云：“當今以時藝試士，則詩之為物，亦魔道也，分以外者也。”鄭禹梅《五丁集》卷一《野吟集序》云：“三、四十年來，人士之沒溺於科舉者，不知何故，以詩為厲禁。父兄師友，搖手相戒。往往名登甲乙，而不識平平仄仄為何物”；《寒村息尚編》卷三《和周薖園黃門高秋感事原韻》第一首：“兒輩辭官表就矣”，自注：“舉業人作詩，昔人謂之辭官表。”顧圖河《雄雉齋詩選》汪懋麟《序》云：“方今制科取士，專試時文，士皆斤斤守章句，習程式。非是則目為外道，而於詩尤甚，曰傍及者必兩失。”邵子湘《青門旅稿》卷三《贈王子重先生序》：“進士之名猶古也。古者學成而為進士，後世成進士，始可以為學。（中略）兢兢守四子一經之說。（中略）一切經、史、子、集、兵、農、禮、樂、天文、律曆、象數諸書，相戒屏斥，以是為不利於科舉。”】【李鄴嗣《杲堂文鈔》卷五《戒菴先生藏銘》云：“自海內不尚古學，學者治一經、四書外，即能作制義，中甲乙科。後生有竊看《左氏傳》、《太史公書》，父兄輒動色相戒，以為有害。”參觀《日札》四三八則《南宋羣賢小集》第四冊許棐《融春小綴‧送旦上人序》眉批南宋人論時文。】【《文史通義》外篇三《答沈楓墀論學》：“僕年十五、六時，猶聞老生宿儒自尊所業，至目通經服古，謂之雜學，古詩文詞謂之雜作。士不工四書文，不得為通。”】【郝懿行《曬書堂文集》卷三《新製書衣敕》：“數十篇腐爛時文，不徒作隨身竿木，並奉為傳家衣鉢。至於經史諸書，務囚鎖深室中類怪物，不則散置破簏，飽蠹魚腹。意若恐子弟一見，遂荒其務時文之業者。”】【《紅樓夢》八十一賈代儒訓寶玉曰：“詩詞一道，不是學不得的，只要發達了以後再學不遲呢。”】【《照世盃》第一種《七松園弄假成真》云：“原來有意思的才人，再不肯留心舉業。那知天公賦他的才分，寧有多少，若將一分才用在詩上，舉業內便少了一分精神；若一分才用在畫上，舉業內便少了一分火候﹔若將一分才用在賓朋應酬上，舉業內便少了一分工夫。所以才人終身博不得一第，都坐這個病痛。”黎媿曾《仁恕堂筆記》自記少時受知陳士奇，陳視學蜀中，賦五古二十韻送之，“陳大言：‘詩非不好，此宦成之事，秀才家便做他，將何功夫去辦舉子業。’余乃感而欲泣”；《託素齋文集》卷三《莆田方翊霄稿序》云：“今天下蓋羣習制舉之書矣。（中略）至於賦頌、詩歌、箴銘、詔誥，古人所稱為經國大業者，率舉而名之曰‘外學’。”】[11]

〇Eduard Fuchs謂諷世之畫、勅時之文，雖過實情，却得真相：“Die Wahrheit liegt nicht in der Mitte, sondern im Extrem. Durch die Steigerung ins Extrem wird das Wesen der betreffenden Sache oder Person offenbar” (Illustrierte Sittengeschichte: Renaissance, S. 10).正相發明畫虎類狗、刻鵠成鶩云云，參觀第六百六十二則。又R.P. Blackmur[12],The Lion & the Honeycomb, p. 190-1: “The normal pathology of a skill become a method & a method become a methodology”; De Sanctis,La letteratura italiana nel secolo XIX, ed. Cortese, vol II: : “Ma che cosa è una scuola? Una scuola è la decomposizione del caposcuola... E ne nasce troppo spesso che tutto quello che nel caposcuola è difetto, ma tenuto a freno dalla forza del genio, per certuni si ritiene bellezza e diventamaniera”(Gli Scrittori d’Italia, a cura di Luigi Russo, II, p. 157); Bernard Berenson: “Our art has a faftal tendency to become science” (quoted in Herbert Read,Icon & Idea, p. 101).【Gottfried Hermann, the great German philologist: “Wer nichts über die Sache versteht, schreibt über die Methode” (W. Müller-Seidel,Probleme der Literarischen Wertung, S. 184).】【Novalis,Fragmente, hrsg.E. Kammitzer (... S. 98)[13]: “Der echte Gewinst bei Fichte und Kant ist in der Methode, in der Regularisation des Genies.” (W. Müller-Seidel, , S. 184).】【Lanson: “En littérature plus qu'ailleurs, les doctrines ne valent tout justement que ce que valent les esprits qui les appliquent” (É. Henriot,Maîtres d’Hier et contemporains, nouvelle série, p, 151): Sainte-Beuve to Zola on Taine, Sept. 1863: “Je ne m’attribué qu’un avantage sur lui c’est d’avoir de longtemps pratique par instinct et comme empiriquement ce qu’il ce élevé plus tard à l’état de methode — en un mot d’avoir été de la même école avant la formule” (Correspondance, éd. Bonnerot, t. XV, p. 324); Leo Spitzer: “Linguistics & Literary History” in Donald C. Freeman,Linguistics & Literary Style, pp. 32-3; Croce,La Poesia, p. 310, quoted六六二則.】


[1]“圖畫見聞志”原作“圖畫聞見志”。

[2]“未起先改之意”原作“未起先改之態”，“殆有得於”原脫“於”字。

[3]“大年”原作“永年”。

[4]“目”原作“年”。

[5]“泊”原作缺字“□”。

[6]原文脫落“en fleur et”。

[7]“濁穢”原作“穢濁”。

[8]“十二”原作“十一”，“‘中原’、‘紫氣’”原作“‘紫氣’、‘中原’”。

[9]“三首”原作“三日”。

[10]“第四冊”原作“第五冊”。

[11]此即《談藝錄‧四‧補訂》（香港中華書局1986年補訂本353-9頁；北京三聯書局2001年補訂重排版100-7頁）一節之所出。

[12]“Blackmur”原作“Blackmuir”。

[13]此處字跡漫漶，似有脫落。