《容安馆札记》526-530则


五百二十六


朱松《韋齋集》十二卷。喬年詩亦江西派，而溫雅健隽，無枯硬堆塞之習，古體尤每近簡齋，近體較懈弱。要之，就句律論，朱子未能紹乃翁衣缽也。此《集》乃朱子手定，其中古詩為不知何人竄取，充洪文敏《野處類稿》，館臣不知是正。胡退廬、魏潛園校刻《豫章叢書》[1]，一仍厥誤。至余始發其伏，見第二百九十九則。【賀黃公《載酒園詩話》卷五：“建炎、紹興諸公，吾最喜屏山、韋齋。”】【《夷堅乙志》卷十六“雲溪王氏婦”則自注：“朱喬年為文紀之。”】

傅自得安道《序》：“晨起，積雨初霽，西風凄然，公因為予舉簡齋‘開門知有雨，老樹半身濕’，及韋蘇州‘諸生時列坐，共愛風滿林’之句，且言：‘古之詩人，貴衝口直致，蓋與彭澤“把菊東籬下，悠然見南山”同一關棙。’”

卷一《坐睡》：“坐久睡屢兀，手失未了書。清風脫然至，心醒得我娛。起看孤隙光，了不移錙銖。云何短夢中，萬境生須臾。[2]“

《宿野人家》。按已見第二百九十九則。

《用退之韻賦新霽》：“春泥窘幽歩，苔上屐痕少。”

《春日與卓民表陳國器步出北郊》：“芳菲挽人出，春力乃如許”，“空餘流落心，三歎非吾土。”

《蔬飯》：“蕨拳嬰兒手，笋解籜龍蛻。薦羞杞菊間，采斸烟雨外。嗟予飯藜藿，咽塞舟泝瀨。朝來二美兼，一飽良已泰。”

《送僧》：“空中世界紛河沙，不知底處爲天涯。乾坤百億在指掌，觸處與子同一家。云何猶作去來想，千里一跌毫釐差。坐令契濶費星紀，嶺雲欲寄山川遐。”按同卷《謁普照塔》亦云：“是身如皎月，有水著處現。彈指遍大千，何止數鄉縣。”

《招民表》：“北窗風月夜吞吐，持此邀君共幽屏。浄洗多生內熱塵，更有僧廬千尺井。”

《秋懷十首》：“秋風來幾日，我髮白已多。千林了未覺，奈此一葉何。一”

“憂時九迴腸，醫國三折臂。七”此聯屬對幾如箭在弦，放翁語不必承襲。

《確然雪中見過》：“雨斷雪將墮，天低雲可攀。”

卷二《書僧房》。按已見第二百九十九則。

《題臨賦軒》：“蒼山圍岑寂，下有一水奔”，“月度了無迹，風行偶成㾗。”

《梅花》：“聊分窺水影，依我照字燈。”

《次韻夢得》：“雉馴不因媒，鳩暖自呼婦。”

《有懷舍弟逢年》：“相思如驚鵲，中宵未安枝。”按不如《風月堂詩話》載李清照句：“詩情如夜鵲，三繞未能安。”

《女貧苦難妍》。按已見第二百九十九則。

《書栟櫚院壁》：“側身西來度千山，列仙仙去空孱顔。斗升自役應笑我，何苦詰曲嬉塵寰。歸耕無田仕難合，疑此二柄首鼠端。摩挲崖石三歎息，我心安得如汝頑。”按卷五《宿鵝湖寺》云：“人間狡兔開三窟，天上夜叉守九關。欲伴衲僧林下住，會須石似此心頑。”

卷三《遊報國院小軒》：“千峯收宿雨，坐見空翠滴。携笻出城隅，試此腰脚力”，“幽懷層冰結，屭贔不可釋。忽如散春風，回首無處覓。”

《寄陳陷疑有誤元》[3]：“緬懷參同子，蚤入伊洛室。”按卷四《送仲猷》云：“伊洛參同得力句。”

卷四《蘆檻》：“想當風雨翻叢急，疑捲江湖入坐來。”

《送仲猷》：“新詩落筆驚翻水，俗學回頭笑畫脂。”按卷六《雜小詩八首》云：“俗學回頭笑畫脂。”

《書室述懷》：“已笑榮枯盧白戲，不須物我觸蠻爭。”按同卷《次徐謝韻還江公詩卷》云：“榮枯舉世爭盧白，枉直何人較尺尋。”

《答人留別》：“那知臨水登山處，同寄飛蓬斷梗中。”

《送友生》：“身嬰世網坐營口，心識醉鄉慵問津。”

《次韻汪彥允》：“種種鬢絲何計換，搖搖心斾不勝懸。”

卷六《書永和寺壁》：“胸中一壑本超然，投跡塵埃只可憐。斗粟累人腰自折，不緣身在督郵前。”

《春日二首》：“一雷驚起籜龍兒，𧥄𧥄滿山人未知。急喚蒼頭斸烟雨，明朝吹作碧參差。一”按《苕溪漁隱叢話後集》卷三十六：“漁隱曰：‘《詩選》云：“前人《詠筍詩》：‘急忙且吃莫踟躕，一夜南風變成竹’，喬年點化，乃爾精巧。”余觀魯直《從斌老乞苦筍》云：“煩君更致蒼玉來，明日風雨皆成竹。”前詩並蹈襲魯直也。’”《詩人玉屑》卷八：“黃玉林云：‘白樂天《筍詩》：“且吃莫踟躕，南風吹作竹。”亦襲此語耳。’”《滹南遺老集》卷四十斥此詩襲樂天云：“江西餘派，欲益反損。”錢惟演《玉樓春‧詠筍》亦云：“勸君速喫莫踟蹰，看被南風吹作竹”（《歷代詩餘》卷三十一、《全宋詞》）。

《雜小詩八首》：“紛紛褦襶久相忘，只憶僧齋晝夢長。珍重道人留客語，君家無此北窗凉。五”

《立春日雷》：“陌上冬乾泣老農，天留甘雨付春工。阿香急試雷霆手，莫放人間有卧龍。”


五百二十七


朱橰《玉瀾集》一卷。逢年詩體亦近乃兄，而粗疏多矣。

《秋日》：“山靜溪回樹綠晴，鷺羣點點雪分明。影沉寒水初無意，只是魚兒獨自驚。”

《寄夢肇》：“豈須遊戲兩蝸角，收此微茫一彈丸。”


五百二十八


吳泳《鶴林集》四十卷。叔永立朝侃侃，正色儻言。復推究性理之學，上宗晦菴，尚友鶴山。卷二十八《與魏鶴山第三書》謂以義理語作詞、曲為非體（見第四百四十五則），蓋知免於頭巾氣者也。詩染指晚唐，參以康節之捷中時見新巧，似劉後村體，文亦勢肆語銳，皆寧失之佻易，不為儒者拘謹之態。勞格《讀書雜識》卷十二補《演教堂記》一篇，按裘元量《竹齋詩集附錄》叔永《竹齋指南跋》亦宜補。

卷一《送陳和仲常博倅嘉禾》：“俗士騎戶限，癡官摸床脣。名節與官爵，豈以全畀人。”

卷二《題（？）半齋送張清卿》[4]：“斗城將軍半段鎗，漢宮美人半額粧。碧眼禪僧坐空室，花雨半床雲半窗。道如大路皆可遵，不間不界難爲人。（中略）子歸試取羣書讀，飽秣吾駒飯吾僕。却將全體爲渠說，盪出峨眉半輪月。”按卷二十七《答蔣良貴書》云：“人之立言，不患不可知，而間界之為患最大。所以孟子愛說‘間’字，周子愛說‘幾’字，晉、宋間愛說‘戶限’字，唐人愛說‘模稜’字，此尤不可不察也。”又《答家本仲書》云：“向來講學，只是半間半界，无詣平實處。今只欲耐心攻苦，了却數卷殘書。”《通俗編》卷三十二引胡居仁《居業錄》云：“半上落下人難做，半夾界事難做。”蓋遠在叔永之後。

《八月十四夜神泉官滿再別同官》：“有客有客白其馬，日倚垂楊問行者。式微式微胡不歸，未歸滿耳聞別詩。斷絃再續情緒惡，別酒重稔味如蠟。”

卷三《和李憲使》：“論事惟（疑當作推）三代，評詩宗晚唐。”按同卷《霅溪舟中讀唐人詩》云：“大雅聲纔息，騷人詞競興。語工終離道，味泊衹如僧。霜夜杜荀鶴，秋風張季鷹。撫編吟魄動，飛雨灑船燈。”卷三《讀黃子實詩卷》有《序》云：“《十二峯下》‘月穿蓬席罅，風軋舵牙聲’，《巴東縣》‘旅夢難安枕，村酤不滿瓶’，則混之晚唐集中莫辨也。”而卷三十二《答劉成道書》則云：“近來看詩，覺得須是以三百五篇為標本，以漢蘇、李、枚生，建安諸子，晉、宋陶、謝等詩為風骨，然後能長一格。蓋詞之華者易工，趣之澹者難詣。當直以古人自期，更勿從晚唐諸人脚下做起生活”；卷三十六《沈宏甫齊瑟錄序》云：“敘者乃謂祖之以、黃陳，則殆未深知宏甫者。夫三百五篇，詩之祖也；《離騷》十六章，詩之宗也；《文選》所載自《補亡》而下詩，旁支別派也[5]。今捨上世譜牒不論，而認幼子童孫為之祖，幾何不墮於倒學哉”；卷三十八《張仁溥詩稿跋》云：“古人作詩無一篇無源流，無一字無法度。退之雖豪健奔放，絕少刀尺，而緣情寄興，依聲用韻，未嘗不本諸古。《南山》詩則《上林賦》也，《聖德》詩則《龜筴傳》也，《秋懷》擬《十九首》，《別元協律》效蘇、李七篇。若《南谿始泛》、《暮行河堤上》、《重雲贈李觀》、《江漢答孟郊》，則純是學建安諸子。晉、宋、齊、梁而下，更不道也。風氣日降，邊幅窘窄，競趨晚唐，以為鮮好，抑下矣。[6]“又皆陳義甚高，若非其詩見在，安知自運至法堯夫而攀後村，更下於晚唐乎！

《小雪》：“臥病連三月，起來幾半人。腕柔妨草聖，目眩隔花神。頹魄豈常望，殘芳不再晨。徘徊盼庭樹，猶喜小陽春。”

《霜朝》：“鷺翹窺水鏡，鴟凍泊垣衣。”

《谿亭春日》：“春事無邊著語難，得逢佳處輒停驂。河豚漸美誇梅十，芳草如屏說柳三。小韻作詩防跌宕，淺杯斟酒怕沉酣。買山那得青錢在，只欲花間結小菴。”按五、六仿堯夫《安樂窩中吟》：“大字寫詩誇壯健，小杯飲酒惜輕醇。”卷四《寄題蔣灣》亦云：“漫賦莫教詩過好，淺斟時要酒輕醇。”卷三《冬至》所謂“道盡真光景，堯夫好秀才”，良有以也。三、四以本朝故事作對，自是當時習氣，誠齋、放翁已然，後村尤甚（詳見《池北偶談》卷十四、卷十八、《陔餘叢考》卷二十四）。此《集》中如卷三《挽游監簿》云：“迂叟空扶杖，坡仙不賜環”；《壽李雁湖》云：“時聞走卒稱司馬，猶有羣兒問大蘇”；《壽范漕》云：“前生出處黄山谷，後代風流范蜀公”；卷四《送洪司令》云：“熙豐作俑能無過，元祐操舟却要平”；《送梁漕東歸》云：“介言西事何妨謫，洵著權書竟是忠”；《挽李寺丞》云：“無地起樓憐寇老，有園和契遺堯夫。”司馬君實、富彥國為邵堯夫出屋契事，叔永津津樂道，卷三十一《答吳毅夫第二書》、《第五書》、卷三十二《答胡叔獻書》皆極艷羨。

《王巽堂三十年不到湖亭丙戌春再來非舊矣用前韻》：“紅霞滿樹劉郎去，青子垂枝杜牧來。”按卷四《出郊懷汪尚中》云：“劉郎去後花無恙，杜牧來遲春漸闌。”

卷四《贈鄉僧祖元》：“不從貝葉鑽陳跡，只向蒲團下鈍工。”按上句固合乎六祖戒洪達念《法華經》：“何異氂牛愛尾”（《五燈會元》卷二），神贊見其師念經，斥為“蜂鑽故紙”（《傳燈錄》卷九），下句仍有背於懷讓所謂“磨磚豈得成鏡，坐禪豈得成佛”（《傳燈錄》卷五），“汝若坐禪，即是殺佛”（《五燈會元》卷三）。

《壽安宣相》：“靜撫時機漁者得，遥觀敵運獸之窮。”按南宋之季，金為蒙古所困，南人之老謀長策，盡此十四字矣。

《洪都病中口占》：“病體不因衰後覺，宦情誰向死前休。”

卷三十一《答唐伯玉書》：“每思東坡手帖云：‘歲豬鳴矣。’火爐上燒骨頭煮血青，自有一種泰安風味。”按卷三《別歲》云：“故鄉於此時，釀熟歲豬肥。骨董羹延客，屠酥酒餉兒。”《劍南詩稿》卷六十四《視東臯歸小酌》云：“最好水村風雪夜，地爐烟暖歲豬鳴”，卷七十四《歲未盡前數日偶題長句》第二首自注：“蜀人豢豬供祭，謂之‘歲豬’。”

卷三十九《筆記二則》，一記：朱子有足疾，道人為施針熨，稍痊，贈以絕句，道人徑去，足疾復作；一記：子由貶高安監酒，東坡來訪，迄今此鄉有“來蘇渡”。按二則皆見《鶴林玉露》（“來蘇渡”見卷十，“針熨道人”見卷十一），亦不似叔永文筆，疑羼入也。


五百二十九


胡寅《斐然集》三十卷。仲虎詩學東坡，尚有情興，無道學家習氣。如卷二《酒詩》五言律一百韻極稱飲酒之樂，異於邵堯夫之僅以小杯自酌者。惜詞意蕪率不足觀。文亦漫衍，偶有議論可采。

卷三《和曾漕吉甫》：“本來秋月映澄潭，牆面猶須學二南。徑路枉尋難直尺，巵言暮四等朝三。文如楮葉何勞刻，道在蒲團恐費參。玉帛雍雍王會處，禹宮惆悵一精藍。”

卷五《簡單令》：“風中梧竹旌幢亂，雨外江山水墨深。”

卷十七《寄秦會之》：“相公微信佛說，手抄《華嚴經》八十卷，終歲而後畢，則未知鈞意之所存也。佛之為道，以人倫為假合，以人世為夢幻[7]。棄絕君親，皇皇然以死為大事。凡慈孝忠順之屬，殺身成仁，舍生取義，扶持人紀，為生民之大經者，自彼觀之，猶露電、泡影、空花之過目耳。自臨川王氏以二教之似，亂周、孔之實[8]，判心跡，二言行，臨難忘義，見得忘恥，中原板蕩，逆賊亂常。士大夫拱手圜視，甚者臣敵庭，拜仇人。夷考其平昔，未必非誦經持素，歸向空門之人也？豈非以人倫為假合，以人世為夢幻之禍與？”按《提要》考此《書》云：“秦檜之罪罄竹難書，第規其不當好佛，其細已甚”是大不然，作《書》時檜惡未彰，故《書》中云：“相公得政日淺，施設未究。”以事仇賣國歸罪於佛，陳義甚大，立詞甚嚴，所謂攻心摘伏者，非徒迂儒辯異端而已。卷三十《開堂》諸《疏》誠如《提要》所譏。而卷二十、卷二十一《佛殿》、《輪藏》、《羅漢閣》諸《記》，無不微文譎諫，導之以入於正，未嘗倒却架子也。陳際泰《已吾集》四《放生大會序》：“且溺佛氏之深，而不善用之，其勢將至於助殺。彼以一切見境、一切善惡、一切苦樂、一切殺傷全活，皆識神之幻見所生，醒則都無，則殺傷物命本為虛說。反是而言之，則全物命亦非實事”云云，可參觀。

卷十八《致李叔易》。按全文即《困學紀聞》卷三“吳鶴林詩本義”條翁注所引“李仲蒙說賦、比、興最精”，觀仲虎此《書》，則當時已勘知者，伯厚疑亦即本之仲虎之稱述，未必見李氏原著也。

卷十九《崇正辨序》。按此真足繼退之闢佛之功。道學家辨析精微，反失迂遠，其言尊佛者“有三蔽，一曰懼，二曰惑，三曰貪”，誅心之論。又云：“使佛之說盡行，則斯民之種必至殄絕，而佛法亦不得傳矣。”李屏山獨謂其“未嘗不心折於老、佛”。《鮚埼亭集》卷38《雪庭西舍記跋》引而斥之（《日札》七一九則）。《葉水心集》卷十七《劉夫人墓志》云[9]：“龐蘊男女不婚嫁，爭相為死，浮屠世世記之，以為超異奇特人也。使皆若蘊，則人空而道廢，釋氏之徒亦不立矣”云云，其論即已發於是。後來陳確《與朱康流書》（見《明文授讀》卷十九）言之尤暢，世人僅知袁子才《牘外餘言》又《小倉山房詩集》卷三十六《雜書十一絕句‧之二》趙雲崧《書所見》等議論耳（參觀《談藝錄》第一五八頁[10]）。龐迪我《七克》論“保守童身”云：“或人難曰：‘人俱守貞不婚，人類將滅。’答曰：‘天主必有以處之，何煩過慮？’”（《四庫總目提要》卷一百二十五）雖未能關難者之口，要已思慮及此，勝於佛氏矣。又云：“或者曰：‘凡子所言，皆僧之弊，非佛本旨也。子惡僧可也，兼佛而斥之，則過矣。’則應之曰：‘黃河之源不揚黑水之波，桃李之根不結松柏之實，使緇衣髠首者承其教，用其術，而有此弊，是誰之過也？”即東坡《荀卿論》之旨。《陸象山全集》卷六《與傅子淵第三書》云：“吾嘗謂一種無知庸人，難於鎸鑿，往往累人，事楊朱則鈍置楊朱，事墨翟則鈍置墨翟。不明者往往歸咎其師，不知為其師者亦誠冤也。”可相發明。談藝者亦用此法，《魏叔子文集》卷九《孫豹人溉堂續集序》云：“豹人曰：‘學古人詩，既當知古人祖父，又當知其子孫。知祖父，則我可與古人並為兄弟，然不知子孫，則不識其流弊所在。道德流為刑名，荀卿一傳而為李斯，知此然後知學之善不善，有以自考。’”鄭獻甫《補學軒詩續刊》卷二《雜感》云：“心追而手摹，陋哉不足數。神氣骨肉血，妙不在毫楮。類狗與類騖，勢反累其主。”Sainte-Beuve: “Chateaubriand jugé par son Intime”為自道手眼，金針度人之作，有云：“On peut étudier les talents dans leurpostérité morale, dans leurs disciples et leurs admirateurs naturels... Le génie est un roi qui crée son peuple... Les disciples qui imitent le genre et le goût de leur modèle en écrivant sont très curieux à suivre et des plus propres, à leur tour, à jeter sur lui de la lumière. Le disciple, d’ordinaire, charge ou parodie le maître sans s'en douter... C’est un miroir grossissant”[11](Nouveaux Lundis, III, pp. 30-1).故張宗子《瑯嬛文集》卷一《柱銘鈔自序》：“文人之學文長者，實多為文長所誤。然學文長而全學文長之惡套者，則文長又為學文長者所誤。”《尺牘新鈔》卷六堵廷棻《與周櫟園》云：“以踵習之流極，議作者之濫觴，照眉之屧已粗，苧邨之顰不綠。昔人所以恨於臨摹者，謂其毒甚於詆訶也。”La Rochefoucauld,Réflexions, §133: “Les seules bonnes copies sont celles qui nous font voir le ridicule des méchants [éd. 1666: ‘excellent’] originaux” (Maximes & Oeuvres Divers, “La Renaissance du Livre”, p. 38). “M. de Fontenelle dit fort bien: ‘Les bons styles en forment de mauvais’” (Montesquieu,Cahiers, 1716-1755, Grasset, p. 74).焦袁熹《此木軒文集》卷一《答溧陽史千里論文書》：“且夫西子之矉，則誠美矣。美而矉，矉乃更益其美，非以矉故美也。效之者，矉而已矣，於西子無與也，而曰西子則然，天下信其矉之出於西子也，罪及西子矣！”餘見第七百二則末[12]。【第五百二十九則論胡仲虎《斐然集》卷十九《崇正辨序》，復補可相發明者數事：P. Véron論“Discepolo”: “Avete visto quegli specchi che deformano il viso quando ci guardiamo in essi? proprio così” (D. Provenzal,Dizionario delle immagini, p. 157); Jules Renard,Journal, éd. NRF, p. 340: “Personne ne nous montre nos défauts comme un disciple”; Bronson Alcott: “The true teacher defends his pupils against his own personal influence”; Nietzsche,Menschliches, Allzumenschliches, II, §357: “... jeder Meister hat nur einen Schüler— und der wird ihm untreu — denn er ist zur Meisterschaft auch bestimmt”; Gide,Journals, 1948, I, p. 714: “Dans toute oeuvre d’art, le défaut, la faiblesse passe à la faveur du parfait; c’est l’imparfait que reprend le disciple parce que c’est cela seul qu’il peut espérer de pousser plus loin”; “On n’est trahi que par les siens.”】

卷二十八《跋唐質肅公詩卷》：“嘗聞道鄉鄒公語先君子曰：‘子方送行詩，惟王介甫為最。獨記其一聯云：“薄俗易高名已重，壯圖難就學須強。”‘今《臨川集》中此詩不存。然言不可以人廢。”按同卷《跋楊龜山李丞相送鄧成材詩卷》復引此一聯。


五百三十


蕭立之斯立《蕭氷崖詩集拾遺》三卷。謝疊山《跋》謂江西詩派有二泉及澗谷，澗谷知氷崖之詩。夫趙、韓、羅三人已不守江西密栗之體，傍江湖疏野之格，氷崖雖失之獷狠狹仄，而筆力峭拔，思路新闢，在二泉、澗谷之上。顧究其風調，則亦江湖派之近西江者耳。七古時仿長吉，稍前劉後村、並世謝臯羽、周公謹亦如是。五律則每效後山。七言律、絕最見本色，五古備體而已。於宋末遺老中，卓然作手，非真山民、謝疊山可及。《梅磵詩話》卷上引氷崖《子規》（“思歸方語苦悲辛，啼老江南綠樹春。莫倚巴西君故土，巴西風景近愁人”）、《秋日》（“野店聊為一枕謀，五更歸夢入鄉愁。溪流清淺舂鉏曉，籬落荒涼絡緯秋”）、卷中《詠秦》（“燔經初意欲民愚，民果俱愚國未墟。無奈有人愚不得，夜思黃石讀兵書”），此集皆佚。《升菴外集》卷七十八引氷崖《落梅》七律，稱其似李義山，用事新奇。按即卷下之《溪行見落梅爲賦》（“舞翠夢回仙袂遠，射鵰人去露簷寒。連環骨冷香猶暖，如意痕輕補未完”），實則乃山谷《詠海棠》體，與義山骨氣大不同。同卷《縣圃白蓮》（“香分韓壽春衫味，花带萇弘冷袖痕。奔月蛻餘仙去骨，凌波招得別來魂”）亦此體。

卷上《贈龍張泉醫爲灼艾》：“桂山木落秋蒼蒼，畫簾西風杵臼香。瘴烟癘雨吹南荒，弱兒倒卧瘦女僵。藥石不入市賈箱，利專巫祝司禱禳。磨刀霍霍向豬羊，見君似人喜踉蹡。[13]“按同卷《贈醫士》云：“桂山藥石不入市，土風割牲諂非鬼。巫師懷肉飫妻孥，醫師衡門冷如水。”

《送人之常德》：“秋風原頭桐葉飛，幽篁翠冷山鬼啼。海圖拆補兒女衣，輕衫笑指秦人溪。秦人得知晉已前，降唐臣宋誰爲言。忽逢桃花照溪源，請君停篙莫回船。編蓬便結溪上宅，採桃爲薪食桃實。山林黄塵三百尺，不用歸來說消息。”按參觀元微之《題劉阮入山》詩：“千樹桃花萬年藥不知何事憶人間”；元遺山《無題》：“死恨天台無劉阮，人間何戀却歸來。”

《春寒歎》：“君不見鄰翁八十不得死，昨夜哭牛如哭子。”

《野鶻行》：“翻雲掠草驚萬人，招呼不來難可馴。不來未必非君福，飢啄君家鷄與鶩。”按此當招安草澤而言。《滄浪吟卷》卷二《有感》云：“傳聞降北將，猶未悔狂圖。忍召豺狼入，甘先矢石驅。”則指李璮耳。

卷中《江上有懷》：“長此憂危集，終然計慮非。”

《浙江亭》：“多難期如客，緣情故得哀。”

《和洪倅陳元德》：“猶堪永今夕，未覺負餘生。”

《病起》：“柳暗春歸近，牕明夕照回。悠悠度長日，稍稍遠飛埃。山霧晴仍濕，園花落更開。經旬欲斷酒，門巷只蒼苔。”

《湖海》：“湖海千年夢，家山亥日虛。舊巢新燕入，今雨故人疏。貧賤猶須祿，行藏不失書。卿如用卿法，吾亦愛吾廬。”按皆學後山，頗似。

《落日》：“蝌蚪古文字，鷓鴣人語言。”

《次李鶴雲見寄》：“昔夢來今雨，長懷入短歌。”

《武陽渡》：“落日平江晚最奇，白龍鱗換紫琉璃。老兵絕叫客爭渡，催得船來失却詩。”

《食蟹》：“諸公俎豆亦風流，肥腯何曾爲彘謀。欲免鑊湯君自擇，速營將老有糟丘。”

《校文京庠十首》：“籠鼕飯鼓動回廊，乍換生綀浴晚涼。雙鵲自閑來又去，不知簾底有人忙。”“月過闌干客睡遲，官河桐葉學鴉飛。鬢絲不了三千丈，也費秋蟲促夜機。”

《偶成》：“雨妬游人故作難，禁持閑了下湖船。城中豈識農耕好，却恨慳晴放紙鳶。”

《第四橋》：“自折孤樽擘蟹斟，荻花洲渚月平林。一江秋色無人管，柔艣風前語夜深。”按末句本之澗谷《清平樂》詞：“雙槳能吳語。”

《燈蛾》：“只道近前貪炙熱，不知流禍及然臍。”按同卷《題危定之芳洲吟卷》有序引危涴《燈蛾》詩云：“汝自然臍何所恨，可憐遺臭入詩書。”

《題梅莊墨按脫“梅”字》：“年來黑白無分曉，墨作梅花賣得行。”按即《隱居通議》卷十一所稱“窗間句”也。氷崖《和黃立軒梅》云：“能知其白守其黑，長入人間墨畫圖。”

卷中《贈畫魚者》：“人言畫馬落馬腹，畫魚須畫北溟鯤。化作大鵬應不惡，九萬里翼摩乾坤。”按此學潘庭堅《贈寫梅林信夫》詩：“畫馬終須入馬胎，寫梅安得不為梅。他生我願為孤竹，清淺溪頭伴子開。[14]“《梅磵詩話》卷中所稱也（《宋詩紀事》卷六十五失引）。

卷下《興寧界上》：“鳥跡窵留倉頡字，草香擷出屈平騷。”

《次丁宣尉韻》：“城郭秋深鵲樹空，練衣不抵夜來風。雁何去處有書下，蟹幾時來無酒中。生事比梅仍向北，歸心如水只流東。蒼崖翠竹雲根屋，擘畫殘年飯韭菘。”

《次龔象湖韻》：“學問無窮吾輩老，乾坤能大此身浮。”

《次使長勸農喜晴》：“醉翁之意不在酒，造物於人亦有情。”

《送黃仲與》：“筆力健凌黄鷂子，劍心雄邁白猿公。”

《遊虎丘》：“山靈舊出點頭石，地妬曾埋解語花。”

《次曾漁磯賀得士贇音問韻》：“疑從馬革無還璧，忽得蠅頭似串珠。”按士贇即注太白詩者，氷崖第二子也。

《寄羅澗谷》：“居然咫尺有萬里，如此亂離無一書。”“門外逢人作胡跪，官中投牒見番書。”按後來《牧齋有學集‧西湖雜感》詩境已昉於此。

《江行》：“老去無心任一瓢，意行聊復侶漁樵。雲迷遠樹昏殘照，水壓青天下小橋。物我境空鷄已木，功名夢斷鹿猶蕉。插秧綠遍江南岸，又送年光入畫橈。”按《廣陽雜記》卷二載雪嶠句云：“沙鍋無蓋煮青天”，與此第四句可參觀。

《次使長蒼玉洞韻》：“雲似世情翻覆變，石如尊宿典型存。”

《壬午元日試筆》：“方寸可耕寧要地，須臾毋死尚觀天。”

《秋燕》：“猶記東風社雨晴，步欄辛苦得巢成。依劉信美非吾土，去魯雖遲在此行。生也有涯同是客，逝將去汝得無情。烏衣巷陌休回首，興廢人間又一枰。”

卷中《琵琶亭》第二首：“魯男子事無人記，此地琵琶更結亭。獨倚闌干成一笑，晚風低雁著寒汀。”《梅磵詩話》卷中引有人題虎丘真娘墓詩（“虎丘山下冢纍纍，舉目松楸盡可悲。何事世人偏重色，真娘墓上獨留詩”）為比，尚未盡。《步里客談》卷下云：“老杜詩‘鷄蟲得失無了時，注目寒江倚山閣’，山谷《水仙》詩‘坐對真成被花惱，出門一笑大江橫’，陳無己詩‘李杜齊名吾豈敢，晚風無樹不鳴蟬’則直不類”，氷崖詩亦此法也。



[1]“退廬”原作“退菴”。

[2]“萬境”原作“萬景”。

[3]“寄”原作“守”，“陷”應為“蹈”。

[4]“題”當作“賦”。

[5]“旁支別派”原作“別支別派”。

[6]“抑”原作“折”。

[7]原文脫落“幻”字。

[8]“周、孔”原作“孔、孟”。

[9]“卷十七”原作“卷十一”。

[10]《談藝錄‧一六‧補訂》（香港中華書局1986年版383-4頁；北京三聯書局2001年補訂重排版188-9頁）。

[11]“Le disciple, d’ordinaire,”原作“Les disciples d’ordinaire”。

[12]即下文，見《手稿集》1631頁書眉、行間、下腳。

[13]原引脫落“畫簾”一句。

[14]“胎”原作“腹”。