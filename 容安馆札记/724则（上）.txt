《容安馆札记》724则（上）


七百二十四（上）



《太平廣記》采擷羣籍，了不知其取舍用意何在。又往往一事重出，編纂殊草率也。凌濛初《二刻拍案驚奇》卷三十七記人議論《太平廣記》云：“上自神祇仙子，下及昆蟲草木，無不受了淫褻汙點”云云，不知何謂！《四庫總目》卷一四二《太平廣記》條云：“玉海》稱《廣記》鏤本頒天下，後以言者謂非後學所急，收版貯之太清樓，故北宋人多未之覩。鄭樵號為博洽，而《通志校讎略》中乃謂《太平廣記》為《太平御覽》中別出《廣記》一書，專記異事，誤合兩書而一之，是樵亦未嘗見矣。”按洪适《盤洲文集》卷四《還李舉之太平廣記》詩云：“稗官九百起虞初，過眼寧論所失誣。午枕黑甜君所賜，持還深媿一瓻無。”[1]亦見南宋時尚為罕覯之籍也。

〇卷二《彭祖》《神仙傳》“上士别牀”四語，《鼠璞》卷上引以證素女術之不出彭籛詳見第二百七十七則論《全上古文》卷十六。《神仙傳》依託彭祖語，則謂“古之至人，恐下才之子不識事宜，流遯不還，故為此矯枉過正之論。人非水火不生，而用之過當，亦足為害，男女交接，正復如是。男女相成，猶天地相生。傷生之事多矣，而獨戒房中，豈不惑哉？天地得交接之道，故無終竟之限；人失交接之道，故有傷殘之期”云云。王充《論衡‧自然篇》云：“儒家說夫婦之道取法於天地，知夫婦法天地，不知推夫婦之道以論天地之性，可謂惑矣”云云，似未聞道家之說者。五代時無名氏《鐙下閑談》（《廣記》失收）卷上《桃花障子》條記左慈與盧相國商之女有夙緣，“一夕女子問曰：‘嘗聞道家去大情欲，何故誣說也？’道士曰：‘不然。《易》曰：“天地絪緼，萬物化𤂸。男女構精，萬物化生”，又曰：“一陰一陽之謂道也。”蓋仙家□□離乎人也’”，亦可參觀[2]。《肉蒲團》第一回云：“女色二字，原於人無損。人參附子雖是大補之物，只宜長服，不宜多服；只可當藥，不可當飯。女色的利害，與此一般：長服則有陰陽交濟之功，多服則有水火相剋之敝。當藥則有寬中解鬱之樂，當飯則有傷筋耗血之憂”云云【cf.Anatomy of Melancholy, Pt. I, Sect. II, Mem. II, George Bell, vol. II, pp. 38-9 on “Venus moderately used” as “a most apposite remedy”】，妙語解頤，實本道家說，亦即《關雎‧序》“不淫其色”《正義》所謂“淫者，過也。過於度量，謂之為淫。”又按“天地相生”、“天地交接”云云，參觀第六百九十一則論N. Kazantzakis,Zorba the Greek, p. 65即白行簡《天地陰陽交歡大樂賦》之意。Marino,L’Adone, VII, 235 sgg.: “Ama la terra il cielo, e il bel sembiante / mostra ridente a lui, che l’innamora, / e sol per farsi cara al caro amante , / s’adorna, il sen s’ingemma, il crin s’infiora” esc. (G.G. Ferrero,Marino e i Marinisti, p. 149;按參觀La Lira, Parte I, no. 26: “Narra alcuni amori di pefci”— p. 344;皆本之Tasso,Aminta, I. i, Dafne: “E non t’accorgi / come tutte le cose / or sono innamorate”—Poesie, a cura di F. Flora, pp. 619-20而增飾之); Germain Nouveau: “Tout fait l’amour / ... / Même le pas avec la route, / La baguette avec le tambour. / Même le doigt avec la bague, / Même la rime et la raison, / Même le vent avec la vague, / Le regard avec l’horizon” (H. Hatzfeld,Trends & Styles in 20th-cent. French Literature, p. 55); Shelley: “Love’s Philosophy”: “The fountains mingle with the river / And the rivers with the ocean, / The winds of heaven mix for ever / With a sweet emotion; / Nothing in the world is single; / All things by a law divine / In one spirit meet & mingle. / Why not I with thine? — // See the mountains kiss high heaven / And the waves clasp one another; / No sister-flower would be forgiven / If it disdained its brother; / And the sunlight clasps the earth / And the moonbeams kiss the sea — / What is all this sweet work worth / If thou kiss not me?”又按“the waves clasp one another”，而J. Gotthelf則以波浪推逐喻人世之似愛似仇、乍親乍寃：“Das geht gerade so wie im wogenden See, im wirbelnden Flusse; da tanzen die Wellen auch miteinander, als obs lauter Herrlichkeit wäre, und ist es ausgetanzt, so verschlingt eine die andere. Und wenn man meint, jetzt seis aus, so spuckt die eine die andere wieder aus und tanzt wieder mit ihr, als ob gar nichts geschehen wäre” (W. Muschg,Tragische Literaturgeschichte, 3teAuf., S. 146引)。所謂言各有當，參觀七三二則論Provenzal,Dizionario delle Immagini, p. 281。【參觀Ch. Morgenstern,Epigramme und Sprüche, R. Piper & Co. Verlag, 1921, S. 69: “Heute schreiben wir noch ‘Welt’. / Doch als ‘wellt’ wird’s klarer vorgestellt.”】

〇卷七《白石先生》《神仙傳》：“不肯修昇仙之道，但取不死而已，不失人間之樂。曰：‘天上復能樂比人間乎？天上多至尊，相奉事，更苦於人間。’”按同卷《馬鳴生》《神仙傳》：“不樂昇天，但服半劑，為地仙，恒居人間”；卷八《張道陵》《神仙傳》：“丹成，服半劑，不願即昇天也。”極耐尋味，此所以有“思凡”之說也。李義山《戊辰會靜中出貽同志二十韻》云：“三山誠迴視，九州揚一塵。我本玄元胄，禀華由上津；中迷鬼道樂，沉為下土民”；梁山舟《頻羅菴遺集》卷二《元遺山無題詩有死恨天台老劉阮人間何戀卻歸來余為大地下一轉語》云：“到底人間勝天上，不然晨肇不歸來”；《北齊書‧方伎傳》：“又有張遠遊者，顯祖令與諸術士合九轉金丹，及成，顯祖置之玉匣云：‘我貪世間作樂，不能即飛上天，待臨死時服。’”St. Augustine,Conf., Lib. VIII, cap. 7: “Da mihi castitatem et continentam, sed noli modo”即此意，參觀A. Maurois,Les silences du colonel Bramble, ch. 7: “‘Nous allons bientôt vous donner le Home Rule.’ ‘Que le Seigneur ait pitié de nous!’ ‘Comment?’ dit le député, stupéfait. ‘Vous voulez aller au ciel... moi aussi... mais nous ne voulons pas y aller ce soir’”。

〇卷七《王遠》《神仙傳》。按此則中麻姑一節又見卷六十《麻姑》則，亦註：“出《神仙傳》”。

〇卷八《張道陵》《神仙傳》：“七度試趙昇，皆過，乃授昇丹經。”按《真誥》卷五《甄命授》載“仙道十二試皆過，而授此經”，可參觀，所記諸試事尤趣。【卷二《魏伯陽》試弟。】【《後漢書‧方術傳下》賣藥翁試費長房。】【外國魔鬼試，釋典及道經師父試。】

〇卷八《劉安》《神仙傳》：“臨去時，餘藥器置在中庭，鷄犬舐啄之，盡得升天。”按卷五十一《宜君王老》《續仙傳》：“居舍草樹，全家人物雞犬，一時飛去。唯貓棄而未去。”元遺山《游天壇雜詩》云：“同向燕家舐丹鼎，不隨鷄犬上青雲”，自注：“仙貓洞。土人傳燕家鷄犬升天，貓獨不去。”參觀第一百六十五則又三百二十八則引Georgina Stickland Gates,The Modern Cat, p. 80。又按《論衡》卷七《道虛》、《風俗通‧正失第二》皆言淮南自殺，無升仙事。《論衡》并駁雞犬飛升，謂為有違物性。

〇卷九《李少君》《神仙傳》。按《論衡》卷七《道虛篇》有駁，皆即本之《史記‧封禪書》。

〇卷十二《壺公》《神仙傳》：“肉人無知，積罪却厚。”按卷十五《阮基》《神仙感遇傳》：“凡夫肉人，不識大道。”“肉人”之稱，始見《文子‧微明篇第七》：“昔者中黃子曰：‘人有五位，故天地之間有二十五人也。下五有眾人、奴人、愚人、肉人、小人。”《真誥》卷一亦云：“且以靈筆真手，初不敢下交於肉人”；又卷八云：“學而不思，浚井不渫，蓋肉人之小疵耳。”《樊榭山房集》卷三《東扶送水仙花五本》云：“肉人不合尋常見，燈影娟娟雨半簾”；《歸愚詩鈔》卷七《為張鴻勛題元人唐伯庸百駿圖‧之二》云：“不須更責鷗波法，世上紛紛畫肉人”，正用道家語[3]。卷七《王遠》《神仙傳》：“謂蔡經曰：‘汝氣少肉多，不得上去，當為屍解，如從狗竇中過耳！’”可參觀。又李昌谷《馬詩》第二十三首曰：“廄中皆肉馬，不解上青天”，亦相發明。

〇卷十三《成仙公》《神仙傳》聞羣雀鳴，知有覆車粟。按卷四六二《楊宣》《益都耆舊傳》事全同。【《類說》卷五十二《翰府名談‧嵩山見李白》則以白龜年解雀語、馬語、羊語。】【Montaigne,Essais, II. 12 (Pléiade, p. 431).】《論語‧公冶長》章皇侃《疏》引《論釋》記公冶長解鳥語事尤趣，仿雀鳴之音為謠，又開《聊齋志異》卷九《鳥語》則，《廣記》所收二事、《三國志‧魏書‧方伎傳》記管輅釋鵲語事皆不如也。又《通俗編》卷三十七略說史傳解鳥語者，而未及成仙公，以楊宣事出《後漢書》，管輅事出《博物志》。《癸巳存稿》卷二《與鳥獸言解》條引《論衡》、佛書，與《通俗編》互有詳略。《茶香室三鈔》卷六引明程涓《千一疏》、徐應秋《玉芝堂談薈》卷八記解鳥獸語亦詳。【高彥休《闕史》：“薩多羅通鳥獸之言，解豬語。”】【周嬰《巵林》卷五《注王‧解鳥獸語》條補《宛委餘編》，《餘冬序錄》修列甚廣。】

〇卷十八《柳歸舜》《續玄怪錄》【今本《續幽（玄）怪錄》無】：“鳳花臺問：‘殊不知近日誰為宗匠？’歸舜曰：‘薛道衡、江總。’因誦數篇示之。鳳花臺曰：‘近代非不靡麗，殊少骨氣。’”按寓言志怪中掎摭文章利病，託諸鬼神口吻，時復談言微中。《閱微草堂筆記》卷三魅論漁洋詩，即此體也。薛道衡每遭輕薄，卷三百四十二《獨孤穆》無出處縣主曰：“當時薛道衡名高海內，妾見其文，心頗鄙之。”卷三百四十九《韋鮑生妓》《纂異記》長鬚云：“窺能者制作，見屬對頗切，而賦有‘蜂腰’、‘鶴膝’之病，詩有‘重頭’、‘重尾’之犯。足下‘洞庭’、‘木葉’之對為紕謬，小子賦云‘稍遠’、‘忽起’之聲，俱遭黜退矣！”即指《文鏡秘府論》西卷《文二十八種病》之類而言。卷三七一《姚康成》《靈怪集》鐵銚子、破笛、禿黍穰帚論詩曰：“近日詩家所作，皆務一時巧麗，其於託情喻己、體物賦懷，皆失之矣！”可與元次山《篋中集序》所謂“近世作者更相沿襲，拘限聲病，喜尚形似”云云；殷璠《河嶽英靈集序》所謂“至如曹、劉，詩多直致，語少切對，或五字並側，或十字俱平，而逸价終存。然挈瓶膚受之流，責古人不辨宮商，詞句質素，恥相師範。於是攻乎異端，妄為穿鑿，理雖不足，言常有餘，都無比興，但貴輕艷”云云；李文饒《文章論》所謂“沈休文獨以音韻為切，重輕為難，語雖甚工，旨則未遠矣。文旨既妙，豈以音韻為病哉？此可以言规矩之内，未可以言文章外意也。古人辭高者，蓋以言妙而工，適情不取於音韻，意盡而止，成篇不拘於隻耦。譬諸音樂，古詞如金石琴瑟，尚於至音；今文如絲竹鞞鼓，迫於促節。則知聲律之為弊也甚矣”云云（文饒此節有自注，舉例太半皆詩）參觀，已是張戒《歲寒堂詩話》議論。蓋談藝不拘一體，陸士衡《文賦》、少陵《戲為六絕句》、鄭板橋《賀新郎‧述詩二首》、張瘦銅《離別難‧鈔白氏長慶集》（《竹葉庵文集》卷三十二），或以賦、或以詩、或以詞，皆有挹揚風雅之用。唐人小說，何獨不可？R. Moreau,La critique littéraire en France, p. 37論Mlle de Scudéry,Clélie所謂“critique romancée”是也。【《閱微筆記》。】

〇卷十九《李林甫》《逸史》。按“安祿山嘗養道術士”一節，又見卷七十六《安祿山術士》則，亦注：“出《逸史》。”

〇卷三十三《馬自然》《續仙傳》求菜不得，畫白鷺及猧子踐壞菜畦事，與九十《杯渡》《高僧傳》乞魚不得，擲兩石子化水牛突破魚網事略同。

〇卷三十八《李泌》《鄴侯外傳》。按此言李泌有仙骨，當與而卷二百八十九《李泌》《國史補》一則言其其譸張虛誕並觀。《論衡》卷七《道虛》又《風俗通‧正失第二》論東方朔詼誕一則可參看。所謂“鏁子骨”、“珊然有聲”，即卷一百一《商居士》《宣室志》之“若戛玉之音”、“纖韻徐引”也。卷三百四十三《周濟川》《廣異記》“白骨小兒”格格作聲，實無差別。一仙一鬼，遂異其揣稱之詞耳。

〇卷三十九《麻陽村人》《廣異記》。按即卷十八《文廣通》《神仙感遇傳》所本，皆記王輔嗣罰為河上公守門。五代時無名氏《鐙下閑談》，《廣記》未采，卷下《獵豬遇仙》條略云：“泰山獵人因射趁一豬，中其膊，逐之入一石室，門內有人宣言曰：‘何人敢射仙家豬，付獄償死！’復又聞傳曰：‘豬既不死，便當赦之。’俄見內列朱門粉壁，一人羽衣星冠，執帚而立，喝曰：‘下域人緣何輒至蓬玄洞天，玄元皇帝之宮？’獵人即拜具述因逐豬至此，執帚曰：‘此乃仙家豬。吾乃魏朝尚書王輔嗣，為誤《道德經》為因果之理，譴責至今未滿。’引致一殿，於金隔仰窺，見老君當殿而坐，正當朝集，問執帚曰：‘諸天神仙，首者誰？’曰：‘廣成子。’‘三十□□真官，首者誰？’曰：‘張道陵。’俄見鼓吹優唱，復問：‘著語者誰？’曰：‘黃幡綽。’‘導引者誰？’曰：‘黃玄鍾。’董雙成奏雲和笙，詞畢樂退，執帚者曰：‘可返。’獵人拜辭，歸家詢，巳十二年矣。”即《麻陽村人》之踵事增華。卷三百十七《王弼》無出處又記輔嗣遭鄭康成鬼所祟。

〇卷四十四《蕭洞玄》《河東記》。按卷十六《杜子春》《續玄怪錄》、卷三百五十六《韋自東》《傳奇》三事相類，皆本之《大唐西域記》卷七婆羅痆斯國烈士池一節。《酉陽雜俎》顧元績事即引《西域記》。《绿野仙踪》第七十三回《守仙爐六友燒丹藥》嘗采摭而敷演之。卷十二《薊子訓》（出《神仙傳》）：“見比屋抱嬰兒，訓求抱之，失手墮地，兒即死。隣家素尊敬子訓，不敢有悲哀之色，乃埋瘞之。”[4]

〇卷五十二《殷天祥》《續仙傳》歌曰：“解醖頃刻酒，能開非時花。”按《類説》卷三《續仙傳》“殷七七”條作：“解醖逡巡酒，能開頃刻花。”《榕村語錄續編》卷十四云：“健菴便是此等善造逡巡酒，能開頃刻花”云云，較殷記本詩句更妙。蓋神通幻術，正以須臾迅速見奇，彈指而現樓臺，轉瞬而換桑海，《西京雜記》卷三記東海黃公“能立興雲霧，坐成山河”是也（卷六十《孫夫人》《女仙傳》：“能分形散影，坐在立亡”）。故Freud云：“Zum Zauber gehört unbedingt die Schnelligkeit, man möchte sagen: Plötzlichkeit des Erfolges” (W. Muschg,Die Zerstörung der deutschen Literatur, 3teAufl., 1958, S. 342引)。德諺有云：“Geschwindigkeit ist keine Hexerei”，亦見速則如神，所謂“神速”者也。又按神仙以變幻逞能，始見於卷五《劉政》、《孫博》、《玉子》，皆出《神仙傳》，所謂“能變化隱形，以一人分作百、千、萬人”、“種五果，立使華實可食”、“吹氣為風”、“噓水興雲”、“忽老忽少，乍大乍小”、“行水火中不沾灼”、“以木瓦石為六畜龍虎”等等，《西游記》所昉也。

〇卷五十三《維楊十友》《神仙感遇傳》蒸童兒乃千歲人參。按卷五十一《陳師》《稽神錄》蒸嬰兒及犬子乃千歲人參、枸杞，卷六十四《楊正見》《集仙錄》蒸嬰兒乃茯苓。

〇卷六十六《謝自然》《集仙錄》：“仙人來招，將天衣迎之，脫所著衣，置一繩牀上。却回，著舊衣，置天衣於鶴背將去。去時乘麟，回時乘鶴也。”異乎昌黎《謝自然詩》所云“須臾自輕舉，飄若風中煙。入門無所見，冠履同蛻蟬”矣。自然言“上界無削髮之人”，乃隱斥釋氏，亦如卷六十五《姚氏三子》《神仙感遇傳》夫人“敕召孔宣父，孔子具冠劍而至，拜謁甚恭”，乃明摘儒家耳。

〇卷七十一《竇玄德》《玄門靈妙記》司命使者曰：“道家章奏猶人間上章表耳。前上之章有字失體，次上之章復草書‘仍乞’二字。表奏人主，猶須整肅，況天尊大道，其可忽諸？”按陸粲《庚巳編》卷四云：“玄妙觀李道士早歲頗精於焚修，晚更怠忽，嘗上青詞，乘醉戲書‘天尊’為‘夫尊’、‘大帝’為‘犬帝’。一日被雷震死，背上朱書二行可辨云：‘夫尊可恕，犬帝難容。’事在天順、成化間”；姚旅《露書》卷十三云：“龍巖蘇鏸十歲時，在其邑三清觀讀書，道士日凂其填疏封，蘇厭之。一日戲書‘王皇犬帝’，夜夢玉帝仗劍欲砍之云：‘王皇猶自可，犬帝最難當’”，即《岳傳》第一回宋徽宗上表以“玉皇大帝”為“王皇犬帝”事所本。

〇卷七十四《俞叟》《宣室志》、《石旻》《宣室志》二則，與卷八十《俞叟》《補錄記傳》、《石旻》《補錄記傳》同。

〇卷七十五《王先生》《宣室志》以紙月施於垣上，“夕有奇光自發。”按《酉陽雜俎》唐居士則“帖月於壁上，如片紙耳。”《聊齋志異》卷一《勞山道士》之術本此。

〇卷八十《周隱克》《逸史》：“周生連吃數椀，段起旋溺不已。……蓋飲茶慵起，遣段公代之。”按《居易錄》：“叔祖季木吏部家有一客，往往代人食，其人亦飽，亦往往令人代食，至溲溺亦如之。”

〇卷八十一《梁四公》《梁四公記》。四人名字詭創，《困學紀聞》卷八引《三國志‧孫休傳》裴注所謂“造無況之字，制不典之音”譏之。五代後蜀詹敦仁有《復留侯從効問南漢劉巖改名龑字音義》五古一首，歷舉孫休四子名，以至武曌所創字，而未及四公名也。西天竺國“衆寶如山，納之山藏，取之難得，以大獸肉投之藏中，肉爛粘寶，一鳥啣出”。按黎媿曾《仁恕堂筆記》云：“金剛鑽若塵沙，出西域，在萬山深谷中，非人力可取。士人先驅駝馬墮谷中，使其肉潰爛沾濡，烏鳶飛下食之，人乃取鳥糞淘汰，間有得者。以其得之艱，故換價比於黃金者且倍”，即本此來。Marco Polo《游記》一七一章記Muftili國人取金剛石，又《天方夜譚》The Second Voyage Sindbād the Sailor一節皆云以肉投谷中，鷲啣肉出得石，與此相同(The Thousand Nights & One Night, tr. Powys Mathers, IV, pp. 266-7)。

〇卷八十三《吳堪》《原化記》。按與卷六十二《白水素女》《搜神記》情事略同。“鬼臂”不知何物，“蝦蟆毛”當即龜毛之類，參觀第四百四十三則論《石湖詩集》卷八《中秋無月復次韻》。又按此則應入“水怪類”，亦如卷八十二《管子文》《大唐奇事》應入“精怪雜器用類”，而皆入“異人類”，亦編次無法之例也。

〇卷九十《釋寶誌》《高僧傳》及《洛陽伽藍記》食鱠“吐出小魚，依依鱗尾。”按卷四百六十四《吳餘鱠魚》《博物志》孫權食鱠魚，棄之中流，化為魚；卷九十六《鴟鳩和尚》《雲溪友議》食鳩事相類。

〇卷九十四《儀光禪師》《紀聞》拒女自宮。按卷九十七《空如禪師》《朝野僉載》父母強其婚，以刀割勢。參觀第八十一則Noctes Atticae, X. xvii。

〇卷九十九《惠祥》《三教珠英》齧蝨，夢為人縛，鞭箠交下。按卷九十二《無畏》《開天傳信記》宣律捫蝨，將投於地，無畏連聲呼曰：“律師律師！撲死佛子耶？”《高僧傳三集》卷二《善無畏傳》即本此；卷十四《道宣傳》則云：“道宣捫蝨，以綿紙裹投於地，三藏云：‘撲有情於地之聲也！’”又《高僧傳》卷十二法恭“以敝衲聚蚤蝨，常披以飼之”；《虞德園先生集》卷九《蓮池祖師傳》：“養蝨綿筒中。”又第四百三十八則論《梅屋詩稾‧瑛上人》七律；七百四十四則論沈約《懺悔文》。Bernard Shaw云：“We see the Buddhist having his path swept before him lest he should tread on an insect & kill it; but we do not see what that Buddhist does when he catches a flea that has kept him awake for an hour” (Hesketh Pearson,Bernard Shaw, “The Reprint Society” ed., p. 65)，蓋未聞此也。

〇卷一百《道嚴》《宣室志》善神護持佛寺之地，世人好吐佛地，以背承之，“由是背有瘡”。按《增益阿含經》卷三十之六：“舍利弗白佛：‘亦如此地，亦受淨，亦受不淨，屎尿穢惡皆悉受之，膿血涕唾終不逆之。然此地亦不言惡，亦不言善。亦如此水，能使好物淨，能使不好物淨，無有異想。我今此心如是”；《傳燈錄》卷二十七：“一行者隨師入殿，向佛而吐。師詰之，行者曰：‘將無佛處來與某甲唾。’”

〇卷一百一《延州婦人》見第六五四則。

〇卷一百二《趙文信》《法苑珠林》【卷十八引《冥報記》[5]】唯好庾信文集，閻羅王曰：“庾信是大罪人，見此受苦”，即令引出庾信，乃見是龜，身一頭多，云：“我是庾信，為生時好作文章，妄引佛經，雜揉俗書，又誹謗佛法，謂言不及孔、老之教，今受罪報。”按《永樂大典》七千五百四十三載永明沙門延壽《金剛證驗賦》云：“降五色之祥雲，迎歸天上”，註云：“唐開元年，遂州人任善因病致死，見閻羅王，一冥官指任善云：‘此人曾讀《金剛般若經》二十五徧，兼讀庾信文章。’王即令人引庾信示之，乃見一龜，有數個頭。王云：‘庾信好事文章，善談經典，誹謗三寶，受此罪報。’”明末人傳：“世上演《牡丹亭》一日，湯若士在地獄受苦一日。”沈去矜謙《雜説》末一條云[6]：“彭金粟在廣陵，見余小詞及董文友《蓉渡集》，謂鄒程村曰：‘泥犁中皆若人，故無俗物！’夫韓偓、秦觀、黃庭堅及楊慎輩皆有鄭聲，不足害諸公之品；悠悠冥報，有則共之”（《四庫提要》卷一八○《東江集鈔》條引），可參觀。Aucassin & Nicolette: “But to Hell will I go, for to Hell go the fine clerks & the handsome knights, & the lovely ladies who have two or three lovers besides their own husbands” etc.(參觀Sidney Painter,French Chivalry, p. 164).

〇卷一百十二《孟知儉》《朝野僉載》：“一生誦《多心經》及《高王經》。”按卷九十二《玄奘》《獨異志》：“僧口授《多心經》一卷。”足徵唐人常語已以“多”字下屬，“多心經”之稱，非昉自《集古錄》（《集古錄跋尾》卷六《唐鄭預注多心經跋》），未可據此一端，便譏歐九不學也。又按儒家亦有《心經》，真德秀輯聖賢論心性精語而成得一卷，命以此名，程敏政嘗為之注。

〇卷一百二十五《盧叔倫女》《逸史》：“夫妻涕泣，計其淚過三兩石矣。”按卷二百八十三《許至雍》《靈異記》許生泣曰：“願惠一物，可以為記。”妻泣曰：“幽冥唯有淚可以傳於人代。”皆用意悽警，已導《紅樓夢》“還淚”之旨。

〇卷一百三十一《冀州小兒》《冥報記》。按卷一百三十三《孫季貞》《玉泉子》情事略類。

〇卷一三三《李詹》《玉泉子》。同卷《徐可範》《報應記》：“取活鱉，鑿其甲，以熱油注之，謂之‘鱉䭔’。……以驢縻絆於一室內，盆盛五味汁於前，四面迫以烈火。”

〇卷一百三十五《唐齊王元吉》《廣德神異記》。按卷一百六十三《唐高祖》《太原事跡雜記》事同。

〇卷一百三十六《萬里橋》《松窗錄》。按卷一百四十九《一行》《傳載》事同。

〇卷一百四十《汪鳳》《集異記》掘地得石櫃，符篆繞之，破櫃得釜，揭之，有猴跳出，遂兆祿山之亂。按即《水滸》楔子所本。符篆制鬼怪，鬼怪能為人害，而人不畏符篆，參觀F.H.K. de la Motte Fouqué,Undine, Kap.13, Undine以巨石蓋井，使Derlange weisse Mann不出為怪，曰：“Darum lie ich den Stein über des Brunnens Öffnung wälzen und schrieb Zeichen darauf, die alle Kraft des eifernden Oheims lähmen.... Menschen freilich können trotz der Zeichen mit ganz gewöhnlichem Bemühen den Stein wieder abheben: die hindert es nicht” (Nelson, p. 65)。

〇卷一百四十一《王仲文》《幽明錄》。按又見卷四百三十八。

〇卷一百四十六《魏徵》《朝野僉載》二典事授官事。按周亮工《同書》卷四以魏徵事，與《能改齋漫錄》記宋仁宗聞二近侍爭貴賤在命抑在至尊，與《金史》記海陵聞護衛二人爭富貴在天抑由君所賜合為一條。宋仁宗事亦見《獨醒雜志》卷二。實皆本之佛典《大莊嚴論經》卷十五之七十二云：“憂悦伽王於晝睡眠，有二内官，一在頭前，一在脚底，持扇捉拂，共作論議。一則自稱‘是我業力’，一則自稱‘我因王力，由是之故，奉給於王。’王聞彼二人諍理，心不悦，即向彼稱業力者説偈言：‘依於我國住，自稱是業力，我今試看汝，為是誰力耶？’往夫人所，言：‘今當遣人來到汝邊，汝好莊嚴如帝釋幢。’以蒲萄漿與彼依王活者，送與夫人。思：‘稱業力者，今應當悔。’作是念已未久，彼業力者，著好衣服，來至王邊，王大生怪：‘汝恃業力，我故不遣，汝云何得？’彼人説：‘此人奉使出門，卒爾鼻衄，即以此漿，與我使送。’”《雜寶藏經》卷三之二十六波斯匿王及二内官事亦同。

〇卷一百五十一《韓滉》《前定錄》。按卷一百四十九《術士》《逸史》略類。

〇卷一百五十六《李德裕》《補錄記傳》。按卷九十八《李德裕》《宣室志》略同。

〇卷一百五十六《崔潔》《逸史》。按卷一百五十三《李公》《逸史》略同。

【卷一六三《天后》《談賓錄》（下二二四）。】

〇卷一百六十四《員半千》《廣德神異錄》王義方為改名事。按卷一百六十九《王義方》《談賓錄》同。

〇卷一百六十六《楊素》徐德言與樂昌公主破一鏡，各執其半《本事詩》。按卷四八六陳鴻《長恨傳》玉妃指碧衣[7]“取金釵鈿合，各拆其半。”Plato,Symposium中Aristophanes論愛情云：“男女本為同氣合體，後析而成二，分復求合，是以思慕，如破一骰子，各執其半，合當重并”[8]──“Each of us, then, is but a tally of a man... & each is ever searching for the tally that will fit him [‘tally’: σὐμβολον, half of a broken die given & kept as a token of friendship]... become like token of split dice” (Symposium, 191D & 193A,Plato, “The Loeb Classical Library”, V, pp. 141 & 145)。Schiller屢本此意作詩：“Das Geheimnis der Reminiszenz”, “Die Geschlechter” (Werke, hrsg. Ludwig Bellermann, 2tesAufl., Bd. I, S. 54 f., S. 169 f.)。

〇卷一百六十九《選將》《譚賓錄》。李勣“必相有福祿者，而後遣之”，曰：“薄命之人，不足與成功名。”按New Statesman, 1 Dec. 1961, p. 833: “Napoleon used to aske of a man: ‘Has he Luck?’ Ability, experience, integrity were important; without luck they were useless”。《史記‧李將軍列傳》所謂“老，數奇，毋令當單于”是也。

〇卷一百六十九《王珪》《唐會要》：“孜孜奉國，知無不為，臣不如房玄齡”云云。按《史記‧項羽本紀》宋義曰：“夫被堅執鋭，義不如公；坐而運策，公不如義”；《高祖本紀》：“夫運籌帷帳之中，決勝於千里之外，吾不如子房；鎮國家，撫百姓，給餽饢，不絕糧道，吾不如蕭何；連百萬之軍，戰必勝，攻必取，吾不如韓信”；《呂后本紀》：“陳平、絳侯曰：‘於今面折廷爭，臣不如君；夫全社稷，定劉氏之後，君亦不如臣。’王陵無以應”；《田叔列傳》附褚先生記任安事云：“詔問能略相推第也。田仁對曰：‘提桴鼓立軍門，使士大夫樂死戰鬬，仁不及任安。’任安對曰：“夫決嫌疑，定是非，辯治官，使百姓無怨心，安不及仁也”“；《三國志‧吳書‧孫破虜討逆傳》孫策謂孫曰：“舉江東之眾，決機於兩陳（陣）之間，與天下爭衡，卿不如我；舉賢任能，各盡其心，以保江東，我不如卿”；《後漢書‧陳蕃傳》讓曰：“不愆不忘，率由舊章，臣不如太常胡廣；齊七政，訓五典，臣不如議郎王暢；聰明亮達，文武兼資，臣不如弛刑徒李膺”；《呂氏春秋‧勿躬篇》管子復於桓公曰：“墾田大邑，……盡地力之利，臣不如甯遫；……登降辭讓，進退閑習，臣不若隰朋；……進諫必忠，不辟死亡，臣不若東郭牙；……三軍之士，視死如歸，臣不若王子城父；決獄折中，……臣不若弦章”；王爽曰：“風流秀出，臣不如恭，忠孝亦何可以假人”（《世説‧方正第五》）；龐士元謂顧韶曰：“陶冶世俗，與時浮沉，吾不如子；論王霸之餘策，覽倚仗之要害，吾似有一日之長”【《三國志‧龐統傳》注引張勃《吳錄》：“甄綜人物，吾不及卿；論帝王之秘策，攬倚伏之要最……”】；又謝鯤曰：“單委廟堂，臣不如庾亮；一丘一壑，自謂過之”；周顗曰：“蕭條方外，亮不如臣；從容廊廟，臣不如亮”；庾道季曰：“思理倫和，吾愧康伯；志力強正，吾愧文度”（皆見《世説‧品藻第九》），皆片言隻語，此獨累牘，遂為《顧亭林文集》卷六《廣師》所本。《霞外捃屑》卷七上謂《廣師》本《東坡志林》卷一劉原父語，未確。《三國志‧魏書‧桓二陳徐衛盧傳》：“陳登曰：‘有德有行，吾敬陳元方兄弟；淵清玉絜，有禮有法，吾敬華子魚；清脩疾惡，有識有義，吾敬趙元達；博聞強記，奇逸卓犖，吾敬孔文舉；雄姿傑出，有王霸之略，吾敬劉玄德’”亦其類。【《北齊書‧儒林傳》張雕謂鄭子信曰：“若作數行兵帳，雕不如［唐］邕；若致主堯、舜，身居稷、契，則邕不如我。”】

〇卷一百七十《姚元崇》《明皇雜錄》：“悔恨拊膺曰：‘死姚崇猶能算生張說，吾今日方知才之不及也！’”按《三國志‧蜀書‧諸葛亮傳》裴注引《漢晉春秋》：“百姓為之諺曰：‘死諸葛走生仲達。’或以告宣王，宣王曰：‘吾能料生，不能料死也！。’”

〇卷一百七十《劉禹錫》《嘉話錄》：“健犢須走車破轅，良馬須逸鞅泛駕，然後能負重致遠。”按卷一百六十九《龐士元》《世說》龐謂“（陸績）駑馬有逸足之用，（顧邵）駑牛可以負重致遠。”《三國志‧龐統傳》注引張勃《吳錄》則云：“駑馬雖精，所致一人耳。駑牛一日行三百里，所致豈一人之重哉！”【《三國志‧蜀書‧龐統傳》：“統曰：‘陸子［勣］可謂駑馬有逸足之力，顧子［劭］可謂駑牛能負重致遠也’”裴注引張勃《吳錄》：“曰：‘如所目，陸子為勝乎？’統曰：‘駑馬雖精，所致一人耳。駑牛一日行三百里，所致豈一人之重哉！’”[9]】

〇卷一百七十三《王儉》《談藪》：“嘗集才學之士，累物而麗之，謂麗事，麗事自此始也。”按《南齊書‧陸澄傳》云：“王儉在尚書省，令學士隸事。”“麗”即儷偶之“儷”。《荀子‧正名篇》云：“累而成文，名之麗也。”亦即“儷”字，聯合配比之意。《文心雕龍‧麗辭第三十五》所謂“造化賦形，支體必雙，神理為用，事不孤立”是也。《史記‧莊周列傳》稱其善“屬書離辭，指事類情”，“離”與“屬”並列，與“類”對稱，亦即儷偶之意。《月令》：“宿離不貸”，鄭注：“離，讀如儷偶之儷”；《曲禮》：“離坐離立，毋往參焉”，鄭注：“離，兩也”；《正義》：“《易‧象》曰：‘明兩作，離。’”張守節《正義》謂“離詞，猶力折其詞句”[10]，失其解矣。王念孫《讀書雜誌‧史記四》[11]：“離詞，陳詞也。昭元年《左傳》：‘楚公子圍設服離衛’，杜注曰：‘離，陳也。’枚乘《七發》：‘比物屬事，離辭連類’，亦與此同”，尚未的也。駢文之法，盡此二語中。鄒陽《獄中上梁王書》實為行文麗事之始。《史記‧魯仲連鄒陽列傳》：“太史公曰：‘鄒陽辭雖不遜，然其比物連類，有足悲者’”；真西山《文章正宗》論此《書》云：“用事太多，而文亦浸趨於偶儷”，可以合觀。

〇卷一百七十三《張融》《談藪》：“不恨我不見古人，恨古人不見我”，又云：“不恨臣無二王法，亦恨二王無臣法。”按卷二百三十六《元琛》《洛陽伽藍記》謂王融曰：“不恨我不見石崇，恨石崇不見我。”辛稼軒《賀新郎》云：“不恨古人吾不見，恨古人不見吾狂耳。”

〇卷一百七十五《蘇頲》《開天傳信記》詠兔曰：“兔子死闌殫，持來掛竹竿。”按盧照鄰《釋疾文》之二《悲夫》：“草木扶疏兮若此，余獨蘭單兮不自勝”；《史通‧二體第二》：“碎璅多蕪，闌單失力”，皆疲軟不振之意。詳見七三九則論《全唐文》卷一六七。

〇卷一百七十五《元嘉》《朝野僉載》：“左手畫圓，右手畫方”等六事齊舉。按《韓非子‧功名第二十八》云：“右手畫圓，左手畫方，不能兩成”；《外儲說左下第三十三》：“子綽曰：‘人莫能左畫方而右畫圓也。’”

〇卷一百八十《宋濟》《盧氏小說》：“上曰：‘茶請一碗。’濟曰：‘鼎水中煎，此有茶味，請自潑之。’”按《雲笈七籤》卷一百十三下聶師道尋蔡真人，投一草舍，主人以湯撥茶，則唐時已瀹茗矣。《野獲編補遺》卷一謂“起於明”者，失之未考也。

〇卷一百八十《李固言》《摭言》：“性質厚，柳氏親表密於頭巾上貼文字云：‘此處有屋僦賃。’”按參觀法俗諺謂人無智曰：“Il y a bien des chambres à louer dans sa tête”。

〇卷一百八十四《莊恪太子妃》《盧氏雜說》：“聞在外朝臣，皆不願共朕作親情”；又《汝州衣冠》《盧氏雜說》：“某家世不共軒冕家作親情”；卷五百《李克助》《聞奇錄》：“李尚書，崔令乃親情耶？”按李義山《雜纂‧惱人》云：“扇不去蒼蠅，遣不動窮親情”；《水經注》卷四十《漸江水》引《東陽記》載王質爛柯事云：“去家已數十年，親情凋落”；張籍《送李餘及第後歸蜀》：“鄉里親情相見日，一時携酒賀高堂”；薛濤《十離詩》：“無端咬著親情脚”；王建《荊南贈別李肇著作》：“孔門忝同轍，潘館幸諸甥。自知再婚娶，豈望為親情”；《送韋處士老舅》：“風雨一飄颻，親情多阻隔”；《新嫁娘詞‧之二》：“遣郎鋪簟席，相並拜親情”；《全唐文》卷一百九十七駱賓王《與親情書》二首；卷五百十陸長源《斷金華觀道士盛若虛判》：“至於婢僕，遍結親情”；盧仝《自詠》第三首云：“蚊䗈當家口，草石是親情”；《玉照新志》卷三“江緯”條記徽宗云：“聞卿近納錢景臻女為室，亦好親情。”卷三一二《楚州人》（《原化記》）：“神下語言：‘大王欲與主人相見，合與主人論親情。’此子大驚，呵責曰：‘神道無欺，我且無兒女，與汝何親情？’”卷三百八十五《崔紹》《河東記》：“他人則不可得見，緣與公是親情，特為致之。”

〇卷一百八十八《張易之》：“有人題門曰：‘一兩絲，能得幾時絡？’昌儀命筆續其下曰：‘一日即足’”《國史異纂》。按卷一百四十三《張易之》《朝野僉載》[12]：“鬼書曰：‘能得幾時？’易之題其下曰：‘一月即令足。’”

〇卷一百九十三《虬髯客》《虬髯傳》。范公偁《過庭錄》謂“記有《黃鬚傳》云：‘李靖微時甚窮，竊富家女而遁。投逆旅，見一黃鬚老人取一人頭切食’”云云，與此傳情節大同。《茶香室叢鈔》卷十七亦言之。

〇卷一九三《虬髯客傳》紅拂稱虬髯客為兄，乃防其非分之念也。Montesquieu,Spicilège: “Qu’il n’arrive point, dit Aristarque, à ce beau visage, à ce douceureux, de m’appeler frère, car je l’appellerais soeur” (Oeuv. comp., “Bib. de la Pléiade,” II, p. 1278)；宋太祖送京娘亦然，特男先施於女耳【《警世通言》卷二十一《宋太祖千里送京娘》公子曰：“小娘子，方纔叔父說一路嫌疑之際，恐生議論。俺借此席面，與小娘子結為兄妹”】。又《雲笈七籤》卷一百十二《神仙感遇傳》中有《虬髯客》，首句云：“虬髯客道兄者，不知名氏”，餘文全同。此傳道士買菜求益，令人笑來。

〇卷一百九十四《聶隱娘》《傳奇》：“化為蠛蠓，潛入僕射腸中聽伺。”按《中阿含經》之一三一《降魔經》云：“魔王化作細形，入大目犍連腹中。大目犍連即作是念：‘我今腹中猶如食豆’”云云，實為其先。後來《西游記》孫行者化蟭蟟蟲之術昉此（參看第四十八則論李好古《張生煮海》）。亦如卷四百四十五《楊叟》《宣室志》即《西游記》比邱國孫行者剖心事所本，疑本之竺法護譯.《生經》第十《鼈獼猴經》；卷四百十五《賈秘》《瀟湘記》即《西游記》木仙庵四叟談詩事所本。

〇卷一百九十七《傅奕》《國史纂異》：“有婆羅門僧言得佛齒，所擊前無堅物。奕方臥病，謂子曰：‘吾聞金剛石至堅，惟羚羊角可破。汝往試焉。’應手而碎。”按《大般湼槃經‧菩薩品》云：“譬如金剛，無能壞者。悉能破壞，一切諸物，惟除龜甲，及白羊角”；六祖惠能《金剛般若波羅蜜經序》：“金剛喻佛性，羚羊角喻煩惱。金雖堅剛，羚羊角能碎；佛性雖堅，煩惱能亂；煩惱雖堅，般若智能破；羚羊角雖堅，賓鐵能壞”（《全唐文》卷九百十四）。

〇卷一百九十八《張説》《大唐新語》。按見《大唐新語‧文章十七》，《舊唐書、》卷一百九十上《楊炯傳》、《新唐書》卷二百一《駱賓王傳》全采之。《皇甫持正文集》卷一《諭業》云：“夫比文之流，其來尚矣。當朝之作，則燕公悉已評之”，正謂此也。其體實昉於《全梁文》卷四十八袁昂《評書》。

〇卷二百七《僧智永》《尚書故實》取筆頭瘞之，號為“退筆冢”。按卷二百八《僧懷素》《國史補》棄筆堆積，埋於山下，號曰“筆塚”。

〇卷二百十《張衡》《郭氏異物志》：“昔建州滿城縣山有獸名‘駭神’，豕首人身，狀貌醜惡，百鬼惡之。好出水邊石上，平子往寫之，獸入水中不出。或云：‘此獸畏寫之，故不出。’遂去紙筆，獸果出。平子拱手不動，潛以足指畫之。”按《水經注》卷十四引《三齊略記》：“始皇於海中作石橋，海神為之豎柱。始皇求與相見，神曰：‘我形醜，莫圖我形，當與帝相見。’乃入海四十里，見海神，左右莫動手，工人潛以脚畫其狀”；卷十九：“渭橋舊有忖留神像。此神嘗與魯班語，班令其神出，忖留曰：‘我貌狠醜，卿善圖物容，我不能出。’班於是拱手與言曰：‘出頭見我。’忖留乃出首，班於是以脚畫地，忖留覺之，便還沒水。”《歷代名畫記》卷四已將張衡事與秦始皇事並論。John Dunlop,The History of Fiction, 4thed., p. 289: “The monks gave to the devil a human form, hideous, however, & disgusting... a black withered man, with a long tail, & claws to his feet & hands. It was also believed that he felt much mortification in being thus portrayed portrayed.”德諺云：“Man soll den Teufel nicht an die Wand malen”，則《龍城錄》所謂夜半說鬼而鬼至之意，似魔鬼又非自憎其貌者。

〇卷二百十四《雜編》《盧氏雜說》：“有別畫者，與人同遊寺。看壁畫音聲一鋪曰：‘此《涼州》第幾遍。’不信，召樂官奏《涼州》。至畫處，用指更無差異。”按《國史補》云：“客有以按樂圖示王維，維曰：‘此《霓裳》第三疊第一拍也。’客未然，引工按曲，乃信。”《夢溪筆談》卷十七駁之謂：“此好奇者為之。凡畫奏樂，止能畫一聲”云云，此“一聲”即Laokoon, III: “Kann der Künstler von der immer veränderlichen Natur nie mehr als einen einzigen Augenblick, und der Maler insbesondere diesen einzigen Augenblick auch nur aus einem einzigen Gesichtspunkte, brauchen” (Gesammelte Werke in 10 Bänden, Aufbau-Verlag, 1955, Bd. V, S. 28)。徐凝《觀釣臺畫圖》：“一水寂寥青靄合，兩崖崔崒白雲殘。畫人心到啼猿破，欲作三聲出樹難”（《藝文類聚》卷九五引《宜都山水記》：“行者歌之曰：‘巴東三峽猿鳴悲，猿鳴三聲淚沾衣’”）。

〇卷二百十四《貫休》《野人閒話》、[13]《應天三絕》《野人閒話》。按所引歐陽炯二歌，機調大似烟霞萬古樓體，仲瞿更填湊以故實耳。

〇卷二百十六《張璟藏》《朝野僉載》相裴珪妾趙氏曰：“夫人目長而慢視；准相書，豬視者淫。”按法國俗諺亦云：“Avoir les yeux cochons”。《戰國策‧齊策一》齊貌辨謂靖郭君曰：“太子相不仁，過頤豕視”，劉辰翁謂：“‘過頤’即俗所謂‘腦後見腮’，‘豕視’即相法所謂‘下邪偷視’”，可參觀。《孔叢子‧執節第十七》子順答魏安釐王論馬回曰：“聞諸孫卿云：‘其為人也，長目而豕視者，必體方而心圓。’每以其法相人，千百不失。”

〇卷二百二十四《李淳風》《定命錄》。按卷一百六十三《天后》《談賓錄》一作《朝野僉載》、卷二百十五《貞觀秘記》《感定錄》三則略同。俗傳李淳風《藏頭詩》第一段，即此事也。《史記‧秦本紀》燕人盧生奏錄圖書曰：“亡秦者胡也”；《趙世家》秦繆公七日而寤，告公孫支游帝所事，“公孫支書而藏之，秦讖於是出矣”。二者實為《推背圖》之昉。

〇卷二百二十五《燕巧人》《藝文類聚》。按即《韓非子‧外儲説左上第三十二》“宋人有請為燕王以棘刺之端為母猴者”一條，何必引類書？

〇卷二百二十七《華清池》《譚賓錄》。按卷二百三十六《玄宗》《明皇雜錄》略同。

〇卷二百三十三《徐邈》《異苑》鮮于輔曰：“醉人謂清酒為聖人，濁酒為賢人。”按此本之《三國志‧魏書‧徐胡二王傳》，趙一清《東潛文稿》卷下《徐邈中聖人說》謂徐用《左氏襄公二十二年傳》御叔曰：“焉用聖人？我將飲酒而已！”為廋詞，鮮于輔“未得其解”，他日徐引子反、御叔事答文帝“頗復中‘聖人’不？”之問，足見其以經義為調笑矣。

〇卷二百三十四《御廚》：“置鵝於羊中，縫合炙之，謂之‘渾羊歿忽’”《盧氏雜說》。按略類古羅馬人所謂“Porcus Troianus”，詳見第二百十則論Athenaeus,The Deipnosophists, IV. 129。

〇卷二百三十六《隋煬帝》《紀聞》蕭后言煬帝宮掖不然膏火，惡其“烟氣薰人，“懸大珠一百二十，光比白日。”按吳槎客《拜經樓詩話》卷三云：“宋人小説每多不可盡信。王銍《默記》：‘宋平江南，大將得李後主寵姬，夜見然燈，輒閉目云：“煙氣！”易以燭，云：“煙氣愈甚！”問：“宮中不然燈耶？”曰：“宮中每夕懸大寶珠，光照室如晝日。”‘漁洋《南唐宮詞》云：‘從兹明月無顏色，御閣新懸照夜珠’，用其事。《賢愚因緣經》：‘王昇七寶殿，彌離夫人在其殿上，所坐之牀，用紺流離。王令坐，彌離夫人言：“王來大善，但王衣服有微烟氣，令我淚出。”王因問：“汝家不然火耶？冥暮何以為明？”答言：“用摩尼珠。”即便閉戶出珠，明逾晝日。’《默記》似從此附會。要皆無稽之談也。”槎客不知《默記》蓋從《太平廣記》此則附會，而《廣記》此則又本釋氏書耳。晚唐時，王棨作律賦，已有《綴珠為燭賦》（《全唐文》卷七百七十），形容珠光之“凝不搖風，明能奪火”，未徵典實也（《賢愚經》卷十二《檀彌離品第四八》，《法苑珠林》卷五十六引[14]）。又《樹提伽經》（亦見《法苑珠林》卷五十六引）：“王臨其家，樹提伽婦端正無雙，為王作禮，眼中淚出，王問其故。答言：‘不敢欺王，聞王烟氣，以是之故，眼中淚出。’王言：‘庶人然脂，諸侯然蠟，天子然漆，亦有烟也。’答言：‘臣家有一明月神珠。’”卷一王式丹《南唐宮詞十二首‧之四》云：“相看不用金缸綻，掛定中間大寶珠”《江左十五子詩選》卷一，亦用《默記》。

〇卷二百三十七《同昌公主》《杜陽編》李可及進《歎百年曲》，聲詞哀怨。按敦煌寫本曲子中有《丈夫百歲篇》、《女人百歲篇》，當是其類。陸士衡集中《百年歌》十首，已開厥體。

〇卷二百三十八《張祜》《桂苑叢談》。按即《儒林外史》張鐵臂事所本。北宋韋子駿《韋先生集》卷十七《白廷誨傳》所記事相類[15]（“廷誨國初為莊宅使，兼領五司。從兄廷讓為親事都將，性皆好奇詭。廷讓一日步都市，有客顧之曰：‘子狀貌非常人，願見奇士乎？’曰：‘固所願也。’曰：‘有劍客託於逆旅，厥明可至此，吾與子偕往。’旦而詣所期，客已先在，同行至逆旅中，席地環坐者屠販輩五、六人[16]，見廷讓來，皆遽起，獨黃鬚深目不起。客曰：‘拜’，廷讓遂拜，其踞坐如初。命取酒肉來，廷讓暴對粗飲大臠，錯愕如不能，其人瞋目視之，不得已，亦沾唇濡齒而罷。其人引一短劍，操舞良久，復以指彈之，聲錚然，曰：‘此劍殺人，殆七十餘，皆吝嗇輕侮者。每得其頭，即烹食之，味甚美，豬羊不如。’廷讓竊謀於客曰：‘處士可過吾舍否？’曰：‘姑具酒饌以待之。’廷讓歸，以語廷誨，喜甚。明日，客果與俱來，兄弟迎拜，處士昂然不答。食竟，曰：‘有好劍否？’因出數十口劍，閱之，曰：‘皆凡鐵也。’廷誨館之，供饋甚厚。月餘，謂廷讓曰：‘可於爾弟假銀十錠，盛以大槖，一馬二僕，皆抵華陽，比還銀馬，當無少損。’讓潛議於欲不與，畏其有殺吝之言，於是悉奉所須。處士上馬，不復回顧。去旬浹，二僕相繼還，曰：‘以事怒，故遣歸。’歲餘，有大賈乘所借馬過白氏門，僕廝執以詣主，客執券自明，乃華州所易，白氏兄弟始覺見欺”）。韋《集》世鮮知者。

〇卷二百三十八《大安寺》《玉堂閒話》：“小僕擲眼向僧。”按即拋眼色、目語也。【羅虬《比紅兒詩》：“可得紅兒抛醉眼，漢皇恩澤一時回。”】梁武帝《子夜歌》云：“賣眼拂長袖”，太白《越女詞》第二首云：“賣眼擲春心，折花調行客”，亦謂目語，而用一“賣”字，則更有言外事在。《史記‧滑稽列傳》：“握手無罰，目眙不禁”，《貨殖列傳》：“目挑心招”，“目眙”即送秋波，語較“目挑”更隽，可與“賣眼”比美。【卷一三九《惠炤師》（出《廣古今五行記》）：“尋逐車後，眼語挑弄，云：‘罷道之日，與我作婦。’”】【昭明太子《擬古》：“眼語笑靨近來情”；《漢書‧李廣傳》：“立政等見陵，未得私語，即目視陵”，師古注：“以目相視而感動之，今俗所謂眼語者也。”】

〇卷二百四十二《閻玄一》《朝野僉載》。按同卷《張藏用》《紀聞》二事全同。

〇卷二百四十三《李邕》《紀聞》“養亡命數百人，所在攻劫。”[17]按卷二百一《李邕》《譚賓錄》：“受納饋遺，亦至鉅萬。自古鬻文獲財，未有如邕者。”北海好貨乃爾！《永樂大典》卷一萬三百十“死”字引《東郡志》載孔璋《請替李邕死表》有云：“今聞坐贓，醜敗厥行。且斯人所然者，拯孤恤窮，救乏賙患，積而能散，家無私聚。”《全唐文》卷三百七十五作《理李邕疏》，卷九百四十五有李邕妻溫氏《為夫謝罪表》。

〇卷二百四十六《張融》《談藪》：“於御前放氣，寶積起謝。”按卷二百五十三《侯白》《啟顏錄》：“陳朝嘗令人聘隋，傍臥放氣與之言，白心頗不平。”《老學庵筆記》卷一二[18]：“毛德昭亟起掩耳，曰：‘放氣！放氣’”；《全後漢文》卷三十八《風俗通》佚文[19]：“宋遷母往阿奴家飲酒，坐上失氣”；《法苑珠林》卷一一三引《毗尼母經》：“不得放下風出聲”；宋蔣正子《山房隨筆》（《說郛》卷二十七）載三山林觀過七歲《戲詠轉失氣》詩（“視之不見名曰希，聽之不聞名曰夷。不啻若自其口出，人皆掩鼻而過之”）；《癸辛雜識》章宗卿謔曰：“眾皆在此說話，吾弟卻在此放屁耶”；《夷堅三志》辛卷十《李三夫妻豬》：“妻曰：‘春夢秋屁，何足為憑’”；元曲《盆兒鬼》第一折：“店小二云：‘一了說春天的夢，秋天的屁，有什麼準繩在那裡？’”；《弇州山人四部稿》卷一一九《與汪伯玉‧之九》：“更以其口為權臣之尻，而掊君子。”Cf. Carducci: “A Bambolone”[20]: “e quella fessa / che tieni ov’ han la bocca le persone” (quoted in U. Nanni,Enciclopedia delle ingiurie, p. 296);又《日札》第二節。Hans Andersen: “The Nightingale”: “In China, you must know, the Emperor is a Chinaman, & all whom he has about him are Chinamen too... This Cavalier was so grand that if any one lower in rank than himself dared to speak to him, or to ask him any question, he answered nothing but ‘P!’ — & that meant nothing” (Wonder Stories, Houghton Mifflin Co., N.Y., pp. 404 & 405)，“P”當“屁”字。漢文此字，見西方經典中始此，而亦僅此。

〇卷二百四十六《何勖》《因話錄》：“今奉李斯狗枷，相如犢鼻。”按Oliver Elton,A Survey of Eng. Lit. 1730-80, II, p. 29: “Sir Charles Hanbury Williams ridiculed the ‘virtuoso’; & among the curiosities that he was willing to collect for his friend Sir Hans Sloane were, besides Adam’s fig-leaf: ‘A whetstone worn exceeding small / Time used to whet his scythe withal; / The pigeon stuff’d, which Noah sent / To tell him where the waters went’ etc.”。

〇卷二百四十七《石動筩》《啟顏錄》問國學博士：“孔子弟子，達者七十二人，幾人未冠，幾人已冠？”博士不能對，石引《論語‧先進》“冠者五六人，童子六七人”謂：“五六三十人，六七四十二人，合得七十二人。”按皇侃《論語疏》引，或云正如此。

〇卷二百五十《李安期》《朝野僉載》：“看判曰：‘書稍弱。’選人對曰：‘昨墜馬傷足。’安期曰：‘損足何廢好書？’”按Nicholas Nickleby, ch. 15, Fanny Squeers: “Sir, My pa requests me to write to you, the doctors considering it doubtful whether he will ever recover the use of his legs which prevents his holding a pen” (New Oxford Illustrated Dickens, p. 175); MrsGaskell,Cranford, “Old Letters”: “His wife did not write, said the old gentleman, because he had forbidden it, she being indisposed with a sprained ankle, which (he said) incapacitated her from holding a pen”。

〇卷二百五十二《吳堯卿》《妖亂志》：“好事者題曰：‘信物一角，附至阿鼻地獄，請去斜封，送上閻羅王。’”按《貴耳集》云：“司馬溫公薨，伊川主喪，以古禮歛，用錦囊裹其尸。東坡指之曰：‘欠一件物事，當寫作信物一角，送上閻羅大王。’由是與伊川失歡”；《寓簡》卷十云：“司馬溫公薨時，程頤以臆説，歛如封角狀，東坡疾其怪妄，因怒詆曰：‘此豈信物一角，附上閻羅大王者耶？’人以東坡為戲，不知《妖亂志》所載吳堯卿事，已有此語，東坡以比程之陋耳。”

〇卷二百五十五《石抱忠》《御史臺記》為諧詩曰：“一羣縣尉驢騾驟，數個參軍鵝鴨行。”按昌黎《藍田縣丞記》：“文書行，吏抱成案詣丞，……雁鶩行以進。”又卷二六八；《敦煌掇瑣》三十一《五言白話詩》：“若不急抽却，眼看塞天破。”

〇卷二百五十七《皮日休》《皮日休文集》。按此記歸仁紹與日休相嘲事，見何光遠《鑒誡錄》，無出《皮子文藪》之理。《廣記》所注出處，必多誤人，斯其一例耳。

〇卷二百五十九《成敬奇》《御史臺記》。按卷二百三十九《成敬奇》《大唐新語》同。

〇卷二百六十二《長鬚僧》《王氏見聞》：“落髮除煩惱，留鬚表丈夫。”按陸粲《庚巳編》卷七載僧時蔚《自贊》曰：“束髮辦頭陀，留鬚表丈夫”；《七修類稿》卷四十七記明濬對明太祖曰：“削髮無煩惱”云云；吳肅公《明語林》卷二記復見心對明太祖云云[21]；《西洋記通俗演義》中金碧峯亦有此語。

〇卷二百六十二《不識鏡》《笑林》[22]。按見第六九九則論Il Pentamerone, V. 9。

〇卷二百六十二《昭應書生》《因話錄》奔馳入京，曰：“將應‘不求聞達科。’”按《老學庵筆記》卷九：“本朝天聖中置‘高蹈丘園科’，亦許自於所在投狀求試，時以為笑”，放翁即引此事為比。

〇卷二百六十七《張易之兄弟》《朝野僉載》爇鵞𪀋事。按與卷一百三十三《徐可範》《報應記》、《李詹》《玉泉子》爇鱉、驢事相類。

〇卷二百六十七《來俊臣》《御史臺記》。按與卷二百六十八《酷吏》《神異經》記俊臣事略同。

〇卷二百六十八《張亶》《朝野僉載》灸突厥以火，不勝楚痛，“日夜作蟲鳥鳴。”按孟東野《病客吟》云：“客子晝呻吟，徒為蟲鳥音。”

〇卷二百七十二《任瓌妻》《朝野僉載》。按卷二百四十八《任瓌》《御史臺記》略同。

〇卷二百七十三《李秀蘭》《中興閒氣集》劉長卿“有陰疾”，秀蘭謂之曰：“山氣日夕佳”，長卿對曰：“眾鳥欣有託。”蓋借“山”為“疝”，借“鳥”為“𠄏”《通志‧六書略》有此字，參觀《水經注》卷二十二“零鳥水”。

〇卷二百七十五《卻要》《三水小牘》戲李氏四子事，即《三笑姻緣》秋香戲華文、華武事所本。王次回《疑雨集》卷一《和于氏諸子秋詞‧之十二》：“卻要因循簟未鋪，鸚哥傳道畫堂呼；風光瞥去消魂在，贏得驚心也勝無”[23]，正用卻要事，按與婢幽約，第三、四句則本韓冬郎《五更》詩之“光景旋消惆悵在，一生贏得是淒涼。”《升菴全集》（從子有仁編本）卷七十三引佛經云：“西域多根樹，東西南北中，五方不相見[24]。國中有婬女，求偶者眾多。初有一男求，女約中枝會。復有四男子，亦欲求之宿。女亦以言許，東西與南北。各各抱被去，至晚女不來。”未識引自何經，與卻要事相類。又按姚旅客《露書》卷七“趙之任”一則，即《三笑》本事。

〇卷二百七十七《孫氏》《集異記》[25]：“求官，夢雙鳳集其兩拳，以問占者宋董。曰：‘鳳凰非梧桐不棲。非竹實不食。卿當大凶，非苴杖，即削杖。’孫氏果遭母喪。”按卷二百七十九《蕭吉》《大業拾遺記》“有人夢鳳鳥集手上，詣蕭吉占之”云云，全同。

〇卷二百七十八《張鎰》《集異記》“任調”反語“饒甜”，“珍藥”反語“張鎰”。按卷一百六十三《魏叔麟》《朝野僉載》“叔麟”反語“身戮”[26]，又《武三思》《朝野僉載》“德靖”反語“鼎賊”；卷二百四十七《邢子才》《談藪》“蓬萊”反語“裴聾”[27]；卷二百五十《鄧玄挺》《啟顔錄》“木桶”反語為“幪禿”；卷二百五十五《安陵佐史》《啟顔錄》“奔墨”反語“北門”，又《契綟禿》《啟顔錄》“天州”反語“偷氈”，“毛賊”反語“墨槽”；卷二百五十八《郝象賢》《朝野僉載》“寵之”反語“癡種”；卷二百七十九《李伯憐》《酉陽雜俎》“洗白馬”反語“瀉白米”；卷三百十六《盧充》《搜神記》“溫休”反語“幽婚”；卷三百二十二《張君林》《甄異記》“高褐”反語“葛號”。按《金樓子‧雜記篇上》言論尤事反語諸例，“高厚”為“狗號”尤妙，有曰：“鮑照之‘伐鼓’”，《文鏡秘府論》西卷《文二十八種病》之十八“翻語病”[28]，引明遠詩“伐鼓早通晨”，釋為“腐骨”，則《文心雕龍‧指瑕篇》所謂“反音取瑕”也。他如《三國志‧吳志‧諸葛恪傳》童謡：“於何相求成子閤”，“成子閤”者，反語“石子岡”；《南史‧五行志》“東田”反語為“顛童”，“舊宫”反語為“窮廄”；《梁武帝紀》“大通”反語為“同泰”；《陳後主紀》“叔寶”反語“少福”；《水經注》卷四酒稱“索郎”，反語“桑落”，亦資談助。

〇卷二百八十三《師舒禮》《幽明記》。按標題謬甚，當作“舒禮”。蓋誤以首句“巫師舒禮”之“師”字下屬為姓也。

〇卷二百八十三《楊林》《幽冥錄》。按亦見《太平寰宇記》卷一百二十六，引作《搜神記》，今本《搜神記》所無。即《黃粱夢》之胚胎，事見卷八十二《呂翁》《異聞集》。又按《容齋四筆》卷一謂唐人《南柯》、《黃粱》、《櫻桃青衣》諸則皆本《列子‧周穆王第三》西極化人事也（《雲麓漫鈔》卷三列舉文家奪胎換骨，則曰：“《大槐國傳》依《列子‧湯問》”，蓋誤）；《困學紀聞》卷十：“郭象《齊物論》注云：‘世有假寐而夢經百年者，則無以明今之百年非假寐之夢者也。’邯鄲枕、南柯守之說，皆原此意。”《南柯》見《廣記》卷四百七十五（《淳于棼》引《異聞錄》）。《黃粱》見卷八二《呂翁》引《異聞集》（“蒸黃粱為饌）（《文苑英華》卷八三三沈既濟《枕中記》：“時主人方蒸黍，……主人蒸黍未熟”）。《櫻桃青衣》《廣記》卷二百八十一（無出處）。又按《全唐文》卷七百六十房千里《骰子選格序》云：“彼真為貴者，乃數年之榮耳；吾今貴者，亦數刻之樂耳。雖久促稍異，其歸於偶也同。列禦寇敍穆天子夢游事，近者沈拾遺述枕中事，彼皆異類微物，且猶竊爵位以加人，或一瞬為數十歲。吾果斯人耶？又安知數刻之樂不及數年之榮耶？”趙必𤩪《沁園春》云：“看做官來，只似兒時，擲選官圖。如瓊崖儋岸，渾么便去；翰林給舍，喝采曾除。都一擲間，許多般樣，輸了還贏贏了輸”云云（《全宋詞》卷七，亦即千里意也。又按王覺斯《擬山園初集》五言律卷八《辛未五月十三日再過邯無“鄲”字拜黄粱祠》：“盧生事，沈既濟所作，見《文苑英華‧枕中記》。沈作文亦不古，況曰炊黍，非粱。末曰盧遂去，亦未從其游。唐人傳記多寓言，即《虞初志》類也。訛為‘黃粱’，乃泚筆於洺關壁以辨之”；七言古卷二《邯鄲黄黍歌》：“原傳黃黍，世訛為粱”、五言絶卷一《再過黄黍》：“‘黄粱’訛。”又按章回小說中，《野叟曝言》第四十九回亦黃粱夢也，可與《聊齋》卷四《續黃粱》同為仿作之佳者。《青瑣高議》（《類說》卷四十六）“慈雲長老入甕中”一則亦仿《黃粱》，則平鈍矣。王山史《砥齋集》卷二《題爛柯圖》云：“嗚呼！修短有命，同歸於盡。衍短為修，其實仍短，盧生黄粱是也；縮修為短，其修安在？王質爛柯其然乎？”極名隽可誦。

〇卷二百八十三《來婆》《朝野僉載》。按同卷《何婆》《朝野僉載》、《阿馬婆》《開天傳信記》，可徵唐世女巫稱“婆”。楊鐵崖《古樂府》卷十《西湖竹枝詞‧之六》：“見説枯槽能卜命，柳州衖口問來婆”，即隱用此則阿來婆“彈琵琶卜”語[29]。

〇卷二百八十四《騫霄國畫工》《王子年拾遺記》“含丹青以漱地，即成魑魅及鬼怪羣物之狀。”又刻玉為龍鳳，“皆不得作目，作必飛走也。”秦始皇“使以淳漆各點兩玉虎一眼睛，旬日則失之。”按前一事參觀《太平御覽》卷八百九十一引《王子年拾遺錄》曰：“始皇二年，謇涓國畫工者名烈𧜟，刻白玉兩虎，削玉為毛，有如真矣，不點兩目睛。始皇使餘工夜往點之為睛。旦往，虎即飛去”；卷二百八十五《荊術士》《酉陽雜俎》[30]：“合彩色於一器中，噀壁上，成維摩問疾變相。”後一事參觀《太平御覽》卷七百二又七百五十引俗說顧虎頭為人畫扇作嵇、阮，而都不點眼睛，曰：‘點睛便欲語’”（《世說‧巧藝第二十一》衹云“傳神阿堵”）；又《歷代名畫記》卷七張僧繇畫龍點睛：“金陵安樂寺四白龍不點眼睛，每云︰‘點睛則飛去。’固請點之，果然”所本。Xenophon,Memorabilia, III. 10. 3-6; 233-7記Socrates語、Plotinus,Enneads，皆論畫象最重點睛，人物品性賴此表露(Bosanquet,History of Aesthetic, 2nded., pp. 45, 117)[31]，可相發明。參觀Hegel,Ästhetik, Aufbau Verlag, S. 675: “Der Blick ist das Seelenvollste, die Konzentration der Innigkeit und empfindenden Subjektivität” usw.; Leopardi,Zibaldone, ed. F. Flora, I, pp. 1032-3: “La parte più espressiva del volto e della persona” ecc.; II, pp. 912-3: “la fisonomia... determinata dagli occhi”。卷二百十《黃花寺壁》林登《博物志》元兆曰：“汝無形相，畫之妍致耳。爾本虛空，而畫之所作耳。奈何有此妖形？”其神應曰：“形本是畫，畫以象真，真之所示，即乃有神”云云。又卷二百八十六《畫工》《聞奇錄》亦言象物造形，可以通靈。天方教國習俗大異，見畫魚則云：“Wenn dieser Fisch am Jüngsten Tage gegen dich aufstehen und sagen wird, du hast mir wohl einen Leib gemacht, aber keine lebendige Seele, wie wirst du dich dann gegen diese Anklage rechtfertigen?”，見畫婦人則云：“Diese Bilder werden ihre Urheber verklagen am Tage des Gerichts” (Hegel,Ästhetik, Berlin: Aufbau-Verlag, 1955, S. 85)。董玄宰《容臺別集》卷四云：“眾生有胎生、卵生、濕生、化生，余以菩薩為毫生，蓋從晝師指頭放光拈筆之時，菩薩下生矣。丁南羽在余齋中寫大阿羅漢，余因贈印章曰：‘毫生館’”，可參觀。Cf. Dryden: “To Sir Godfrey Kneller”: “And from their animated Canvass came, / Demanding Souls” (Poems, ed. J. Sargeaunt, p. 168).【Kant, Anthropologie, §33; Heine,Zur Geschichte der Religion und Philosophie in Deutschland, III.】【白居易《畫竹歌》：“不筍而成由筆成”；崔庸《觀修處士畫桃花圖歌》：“堪憐彩筆似東風，一朶一枝隨手發”；郭若虛《圖畫見聞志》卷三[32]：“文同墨竹，疑風可動，不筍而成者也。”】

〇卷二百八十四《陽羨書生》《續齊諧記》。按《酉陽雜俎續集》卷四早考其淵源於《譬喻經》《舊雜譬喻經》卷上之十八（《大正本藏經》第四冊五百十四頁，《法苑珠林》卷九十二引）。《法苑珠林》卷七十六、《太平御覽》卷七百三十七引《靈鬼志》，《瑯嬛記》下：“《賈子說林》：‘昔有一士人與鄰女有情，……惟隔一壁而無由得近，……夢乘一玄駒入壁隙中，隙不加廣，身與駒亦不減小，遂至女前’”，亦相似。“籠亦不更廣，書生亦不更小。”《靈鬼志》則云：“籠不更大，其人亦不更小。”《維摩詰所説經‧佛國品第一》：“寶積持七寶蓋，徧覆三千大千世界”，肇注云：“蓋亦蓋以不廣而彌八極，土亦不狹而現蓋中”；《不思議品第六》：“維摩諸小室容受三萬二千師子座”，用意亦同。《觀佛三昧海經》：“菩薩不小，毛亦不大。”[33]Paradise Lost, I, 777 ff.: “They [the infernal peers] but now who seemed / In bigness to surpass Earth’s giant sons / Now less then smallest dwarfs, in narrow room / Throng numberless”，則室雖不更大，而魔形則更小，不如天竺用意之詭。又按其情節即所謂“La chaîne d’amours en cascade” (J. Rousset,La littérature de l’âge baroque en France, p. 40)，詳見第二百十三則論Bion, V。

〇卷二百八十六《張和》《酉陽雜俎》、《胡媚兒》《河東集》。按《平妖傳》皆取材而增飾焉。

〇卷二百八十六《板橋三娘子》《河東集》。按《天方夜譚》中“Almanākh & Badr Basim” (The Thousand Nights & One Night, tr. Powys Mathers, vol. III, pp. 139 ff.)殊類。

〇卷二百八十九《目老叟為小兒》《玉堂閒話》。按此矯偽也，卷七《伯山甫》《神仙傳》：“城西一女子，笞一老翁，俛首跪受杖。……曰：‘此翁乃妾子也，昔吾舅氏伯山甫，以神藥教妾，妾教子服之，不肯，今遂衰老，行不及妾。年已二百三十歲，兒八十矣’”，則真仙人事矣。《伯山甫》與卷五十九《西河少女》《女仙傳》全同。《妙法蓮華經‧從地踊出品第十五》彌勒問佛云：“譬如有人，色美髮黑年二十五，指百歲人言是我子。其百歲人，亦指年少言是我父生育我等，是事難信。”《文句記》卷二十五說此云：“淮北諸師以譬釋；譬父服還年藥，貌同二十五，子不服藥，形如百歲”云云，正可參觀。【卷九《王烈》（出《神仙傳》）：“張子道者，年九十餘，拜烈，烈平坐受之。座人怪之，子道曰：‘我年八九歲時見，顏色與今無異，吾今老矣，烈猶有少容’”；七十五《王先生》（《宣室志》）：“召其女七娘者，乃一老嫗也，年七十餘。……先生曰：‘此我女也，惰而不好道，今且老矣。’”】

〇卷二百九十三《蔣子文》《搜神記》、《幽明錄》、《志怪》等書：“中書郎王長豫，有美名，父丞相導至所珍愛，遇病轉篤，導憂念特至，不食已積日。忽見一人，形狀甚壯，曰：‘僕是蔣侯也。公兒不佳，欲為請命，故來耳。勿復憂。’王欣喜動容，即求食，食遂至數斗。食畢，忽復慘然，謂王曰：‘中書命盡，非可救者。’言終不見也。”卷二百九十五《曲阿神》《神鬼傳》：“有一逸劫，官司十人追之。逕至廟，跪請求救，許上一豬。因不覺忽在牀下。追者至，覓不見。因請曰：‘若得劫者，當上大牛。’少時劫形見，吏即縛將去。”按卷二百九十七《睦仁蒨》《冥報錄》（出）寄岑文本書：“鬼神定是貪諂；往日欲郎君飲食，乃爾殷勤，比知無復利，相見殊落漠”[34]，寫鬼神鄙惡可笑，聰明正直之謂何矣？昌黎《紀夢》云：“乃知仙人未賢聖，護短憑愚邀我敬。”參觀第四百八則論林西仲《挹奎樓選稿》卷八《與丁勗菴》，第七百七十二則論《左傳》僖公五年公之奇語。


[1]“午枕”原作“午睡”，《管錐編‧太平廣記‧一‧太平廣記》引文同（三聯書局2007年版，978頁）。

[2]原文脫落“觀”字。

[3]按沈德潛一例，顯有句讀之誤。“鷗波法”既指趙孟頫“不惟畫肉兼畫骨”之法，“畫肉人”當即杜詩所謂“惟畫肉不畫骨”如韓幹者。故此“‘畫肉’人”不當與所謂“道家語”指“凡夫”之他例“肉人”並列。《管錐編‧太平廣記‧八‧卷一二》論《壺公》一節亦誤（三聯書局2007年版，998頁）。

[4]“之色”原作“之死”。

[5]“卷十八”原作“卷二十六”。

[6]“雜説”原作“雜記”。

[7]原文脫落“八六”二字。

[8]“骰子”原作“殽子”。

[9]引文有重。

[10]“離詞”原脫“詞”字。

[11]“讀書雜誌”原作“讀書雜記”。

[12]“卷一百四十三”原作“卷一百四十四”。

[13]“野人閒話”原作“玉堂閒話”。

[14]“卷五十六”原作“卷七十一”，下同。《管錐編‧太平廣記‧九九‧卷二三六》亦誤（三聯書局2007年版，1159頁）。

[15]“攻劫”原作“攻擊”。

[16]“環坐”原作“環地”。

[17]“韋子駿”原作“韋駿”。

[18]“卷一”原作“卷二”，《管錐編‧太平廣記‧一○五‧卷二四六》亦誤（三聯書局2007年版，1169頁）。

[19]“卷三十八”原作“卷三十七”。

[20]“Bambolone”原作“Bambolina”。

[21]“明濬”原作“明睿”，《明語林》卷二“復見心”為“來復見心”之誤。《管錐編‧太平廣記‧一一七‧卷二六二》則皆改“來復見心”（三聯書局2007年版，1195頁）。

[22]“卷二百六十二”原作“卷二六六”。

[23]《管錐編‧太平廣記‧一二一‧卷二七五‧卻要》兩引此詩，誤為“第二首”，又其一“簟”作“席”，“畫堂”則皆作“後堂”（三聯書局2007年版，1206-7頁）。

[24]原文脫落“五”字，“復”原作“後”。《管錐編‧太平廣記‧一二一‧卷二七五‧卻要》引文則作“……初有一男求女，約中枝會；後有四男亦欲求之宿”云云（三聯書局2007年版，1206頁）。

[25]“卷二百七十六”原作“卷二百七十七”。

[26]“卷一百六十三”原作“卷一百三十六”。

[27]“卷二百四十七”原作“卷二百四十九”。

[28]“之十八”原作“之二十三”，《管錐編‧太平廣記‧一二三‧卷二七八‧張鎰》則作“之二○”（三聯書局2007年版，1209頁）。

[29]“彈琵琶卜”原作“卜琵琶卜”。

[30]“卷二百八十五”原作“同卷”。

[31]“Bosanquet”原作“Bosqanquet”。

[32]“圖畫見聞志”原作“圖書聞見志”。

[33]“菩薩不小”原作“一菩薩不少”。

[34]“《冥報錄》”原作“無出處”，《管錐編‧太平廣記‧一三○‧卷二九三‧蔣子文》已改（三聯書局2007年版，1228頁）。