《容安馆札记》496-500则


四百九十六


林景熙《霽山先生集》五卷、《拾遺》一卷，《知不足齋叢書》本。德陽詩典贍溫潤，頗似放翁，無南宋江湖派纖獷之習。雖多忠義之詞，却婉而不激，感愴勝於怨憤，惜風骨未堅，不能蒼摯。

卷一《獨夜》：“客鬢雙蓬老拾遺，一燈明滅酒醒時。百年回首忽成夢，萬竅有聲皆是詩。殘夜月枝烏未穩，故鄉水草鴈多飢。裌衣初試新霜冷，欲折黄花寄所思。”按洪玉父《西渡集‧四月二十三日野步》云：“逢即畫原非筆，所見皆詩本不言”；項平甫《平庵悔稿》卷七《用韻酬贈潘楊》云：“物物當前總是詩，遇絲成瑟竹成篪”；《劍南詩稿》卷四十一《舟中作》云：“村村皆畫本，處處有詩材”。以玉父為最佳，皆出於東坡《慈湖夾阻風三首‧之二》：“我行都是退之詩，真有人家水半扉。千頃桑麻在船底，空餘石髮挂魚衣。”參觀七百一則論J. von Eichendorff: “Wünschelrute” (The Oxford Bk of German Verse, S. 270)。

《寄懷》：“圖上追三笑，詩中寄七哀。孤栖非絕物，多難亦成才。歲儉米生竹，春寒衣上苔。不知遼海客，化鶴幾時回。”

《送果上人游五臺》：“萬里參師最上關，五臺高處雪花寒。出門有礙憐吾老，獨枕殘書夢杏壇。”

《故相賈氏居》：“當年搆華居，權燄傾衛霍。地力窮斧斤，天章煥丹雘。花石擬平泉，川途致兹壑。唯聞丞相嗔，肯後天下樂。我來陵谷餘，山意已蕭索。蒼生墮顛崖，國破身孰託。空悲上蔡犬，不返華表鶴。丈夫保勛名，風采照麟閣。胡為一聲鉦，聚鐵鑄此錯。回首耒草碑，荒煙掩餘怍。”

《山窗新糊有故朝封事稿閲之有感》：“偶伴孤雲宿嶺東，四山欲雪地爐紅。何人一紙防秋疏，却與山窗障北風。”按關合極巧，自劉後村《感昔詩》（《大全集》卷三）“棄夏西陲忘險要，失燕北面受風寒”悟出。元尹廷高《玉井樵唱》卷上《見一人家以書葉糊窗讀之乃張巡傳戲題》：“坐守睢陽當豹關，江淮賴此得全安。至今青史雖零落，猶障窗風一面寒。”徐樹丞《識小錄》卷一：“有以《張巡傳》糊窗者，一士題云：‘……安全……西風夜夜寒。’”參觀衛元卿《謁金門》：“若使邊塵吹得去，東風侯萬戶。”

卷二《孤山》：“回首咸平夢，清風自滿湖。乾坤一士隱，身世此山孤。鶴去空秋影，梅開尚舊株。耳孫今白髮，持酒酹寒蕪。”按德陽溫州人，和靖錢塘人，又不娶無子，“耳孫”之句亦出攀附，參觀第三百五十一則。乃知姜石帚“瓜皮搭李皮”之嘲，不限林可山也（《隨隱漫錄》載姜石帚詩云：“和靖當年不娶妻，因何七世有孫兒？若非鶴種並梅種，定是瓜皮搭李皮”；《梅磵詩話》謂是無名子詩，第二、三句作“只留一鶴一童兒，可山認作孤山種”）。

卷三《新晴偶出》：“琴床茶鼎澹相依，偶為尋僧出竹扉。風動松枝山鵲語，雪消菜甲野蟲飛。看花春入桄榔杖，聽瀑寒生薜荔衣。古寺無人雲漠漠，溪行喚得小船歸。”按《越縵堂日記》同治二年八月十三日摘德陽詩句甚夥，惟“風動松枝”一聯與余同，他皆非余所取也。蓴客詩學由明人入手，故始終皮相眼謾，論此《集》有云：“《江湖小集》別開幽隽一派，至‘四靈’而佳句益多，月泉吟社尤為後勁，霽山其領袖也。南宋中葉後詩，姜堯章最清峭絕俗，德暘《集》名適與之同，筆墨町畦亦出一致”云云，皆影響語。

《書陸放翁詩卷後》：“天寶詩人詩有史，杜鵑再拜淚如水。龜堂一老旗鼓雄，勁氣往往摩其壘。輕裘駿馬成都花，氷甌雪椀建溪茶。承平麾節半海寓，歸來鏡曲盟鷗沙。詩墨淋漓不負酒，但恨未飲月氏首。牀頭孤劍空有聲，坐看中原落人手。青山一髮愁濛濛，干戈况滿天南東。來孫却見九州同，家祭如何告廼翁。”按卷五《王脩竹詩集序》云：“前輩評宋渡南後詩，以陸務觀擬杜，意在寤寐不忘中原，與拜鵲心事悲惋實同。”又按《後村大全集》卷十一《端嘉雜詩》第四首云：“不及生前見虜亡，放翁易簀憤堂堂。遥知小陸羞時薦，定告王師入洛陽。”滅金時作也。劉將孫《養吾齋集》卷三《送李生》云：“劍南詩老文章公，一生隔絶江以東。時時夜夢出關塞，滎河溫洛恍惚中。人生材命不相合，本志歷落空辭雄。一衣帶水又百載，九州今乃吾世同。昔人夢遊所不及，皆可杖屨舟連（車）通。”則入元所作。參觀三百十三則汪夢斗《北遊詩集序》。【《劍南詩稿》卷九《感興》第一首云：“常恐先狗馬，不見清中原”；卷三十六《太息》云：“砥柱河流仙掌日，死前恨不見中原”；卷三十八《夜聞落葉》云：“死至人所同，此理何待評。但有一可恨，不見復兩京”；卷三十六《北望》云：“寧知墓木拱，不見塞塵清。”】

卷四《湯婆傳》：“婆形矮腹魁，狎之者氣和體寧，心兵不起。向曙猶溫，注其餘波，可供盥頮。”按全本之山谷《戲詠脚婆》五言絕句二首。錫製者號“惜惜”，見《龍雲集》（第五百三十四則）；羅學溫有《錫夫人贊》，見《東南紀聞》卷三；瞿佑《詠物詩百篇》之五十為《錫婆》；查初白《敬業堂》卷四十有《湯婆子》五古，結語云：“既非燕玉比，且與渥朴殊。醉醒惟獨覺，冷暖寧關渠。婆兮古所名，聊作爾汝呼。無情亦無想，老婦得老夫”，尤妙。


四百九十七


楊冠卿夢錫《客亭類稿》十四卷。楊氏，紹興時人，《四庫提要》考其身世頗詳。筆致清輕修潔，駢儷文及五律最工。

卷十三《宿前崗鋪》：“老去心猶壯，天邊歲欲除。喜行新過路，如讀未看書。溪水縈回浄，人家遠近居。梅花正愁絕，薄暮雨疎疎。”

《即事》：“歡悰憑淺酌，衰相怯單衣。詩向貧中好，春從雨際歸。氣寒憂麥瘦，桑濕恐蠶饑。豫學田園計，他時恐願違。”

《讀書》：“憂世終何補，忠懷悵不平。收回長太息，翻作短歌行。是事且復置，今人誰可盟。湘中千樹橘，墨墨了餘生。”


四百九十八


鄭樵《夾漈遺稿》三卷。漁仲博學深思，以著述之才自負。卷三《上宰相書》云：“修書自是一家，作文自是一家。修書之人必能文，能文之人未必能修書，若之何後世皆以文人修書！”蓋夫子自道，然詞章實非所長。文恣肆鋪張，氣獷語俗。詩則粗而每入於腐，如《題夾漈草堂二首》、《題南山書堂》、《漫興十首》皆時作《擊壤集》語。蓋文有策士風，詩則染道學家習也。鄭方坤《全閩詩話》卷三引《閩書》所載漁仲《賦爆竹》七律，《集》中失收。周益公《親征錄》譏漁仲“切切於仕進，識者少之”（見第四百四十九則），今觀存文六首之中，其四皆上書干君相，自衒自媒，如卷三《與景韋兄投宇文樞密書》末云：“使白骨更生，寒灰復燃，特反掌耳。惟閣下置之肝臆而終始之”，《與景韋兄投江給事書》末云：“嗚呼！羽毛既成，因風而騰；鱗甲已就，待雲而興。厚（兄名）、樵風雲，閣下實司牧之。益公言不虛也。【姚瑩《康輶紀行》卷十二甚稱引其詩[1]。】【《後村大全集》卷九十四《趙虛齋注莊子內篇序》云：“往歲水心葉公講學析理，多異先儒。《習學記言》初出，南塘趙公書抵余曰：‘葉猶是同中之異，如某則真異耳。’且語余曰：‘莆人惟鄭漁仲善讀書，子可繼之，勿為第二流人。’”卷一百五《跋夾漈艾軒帖》云：“夾漈薦邱鐸於某人云：‘尚書之門可以遺鄭樵，不可以遺丘鐸。’（參觀第三百五十六則）”《直齋書錄解題》卷二《夾漈詩傳》、卷三《夾漈春秋傳》皆譏其“師心自是”、“義理多迂僻”。】

卷一《挽通判黃子方》：“盾衰雙日落，夷惠兩風遺。”

《靈龜潭》：“泉心（按當依《全閩詩話》卷三引《閩書》作‘聲’）漱玉開心孔，山色挼藍慰眼花。著手摩娑溪上石，他年來訪汝爲家。”按此孫奕《履齋示兒編》卷十所謂“少陵爾汝羣物”也，參觀《宋詩選註》論董穎《江上》，又第七七○則論《詩‧靜女》，第五二六則《韋齋集》卷二《書栟櫚院壁》。

卷二《論秦以詩廢而亡》：“陳君舉曰：‘秦之亡以詩廢。’聖人爲詩，使天下匹夫匹婦之微，皆得以言其上，宜若啟天下輕君之心。蓋其抑鬱之氣抒，而無聊之氣不蓄也。嗚呼！詩不敢作，天下怨極矣。卒不能勝，其起而亡秦，秦亡而後快。”按即Mazarin: “S’ils cantent la cansonette ils pageront”之意。

《寄方禮部書》：“天下本無事，庸人擾之而事多；載籍本無說，腐儒惑之而說衆。凡書所言人情事理，可即己意而求，董遇所謂‘讀書百遍理自見’也。乃若天文、地理、車輿、器服、草木、蟲魚、鳥獸之名，不學問，雖讀千迴萬復，亦無由識也。後之淺鮮家，遇天文則曰此星名；遇地理則曰此地名、此山名、此水名；遇草木則曰此草名、此木名；遇蟲魚則曰此蟲名、此魚名；遇鳥獸則曰此鳥名、此獸名。更不言是何狀星、何地、何山、何水、何草、何木、何蟲、何魚、何鳥、何獸也。縱有言者，亦不過引《爾雅》以爲據耳，其實未曾識也。又諸史家各成一代之書，而無通體。樵欲自今天子中興，上達秦、漢之前，著爲一書，曰《通史》。”【《舊唐書‧陸元方傳》：“嘗謂人曰；‘天下本無事，庸人擾之，始為繁耳。’”】按卷三《上宰相書》亦云：“以一介之士，見盡天下之圖書，識盡先儒之閫奧。天下之理，不可以不會；古今之道，不可以不通。會通之義大矣哉！凡典、謨、訓、誥、誓、命之書，散在天下，仲尼會其書而爲一。舉而推之，上通於堯舜，旁通於秦魯，使天下無逸書，世代無絶緒，然後爲成書。水不會於海，則爲濫水；途不通於夏，則爲窮途。修書之本，不可不據仲尼、司馬遷會通之法。上自羲皇，下逮五代，集天下之書爲一書。”論□書人情事理可即意以求，而天文、地理等必須學問，尤可與程泰之《演繁露‧自序》合觀。戴東原議論已發於此。

卷三《與景韋兄投宇文樞密書》。按卷二《獻皇帝書》詞氣尚歛，卷三《上宰相書》議論可采，此篇及《與景韋兄投江給事書》則夸口之後繼以搖尾而已矣。此篇尤狂誕，與孟、荀、楊、韓、屈、宋、賈、馬輩較短長，自稱“義明於霜，行直如絃”、“精神動天，威毅貫日”、“壯圖亮節”、“鐵腸石心”，備世上美德，該古來名人，詳舉列數，堆床疊架，言之不怍不憚煩，令人笑來。復兄弟二人自相比量，如“厚見理如破竹，迎刃而解，初無留手；樵見理如攻堅木，終自擘折，稍遲耳。厚於文如狂瀾怒濤，樵於文如懸崖絕壁。厚仰視韓愈如不及，樵下視李白如常人”云云數百言，唐人自薦書所未有也。


四百九十九


鄭獬《鄖溪集》二十八卷、《補遺、續補》一卷，《湖北先正遺書》本。毅夫氣剛節直，詩文勁拔，殊類其人。文學昌黎之茂厚，而本色故在，自成峻潔，所謂藥性存也。古詩學韓處未能妥貼，時病稚僿。其用我法者，剽爽迅峭，惜少回旋耳。總而觀之，風調甚類荊公，修詞遜其典雅。冤親平等，波瀾莫二，此之謂乎！

卷十四《與劉舍人敞書》：“翺之文尚質而少工，湜之文務實而不肆，張籍歌行乃勝於詩，至於它文不少見，計亦在歌詩下。使之質而工，奇而肆，則退之作也。”館臣編輯時，制誥中混入韓維、王安石之作，又漏輯《江氏書目記》、《楚樂亭記》兩首，詳見勞季言《讀書雜識》卷十二。《後村千家詩》卷一載毅夫《探春》七絕、卷五載《憫雨》七絕、卷十一載《松》七絕，此《集》皆無，《補遺》亦漏却，則勞氏所未及也。

卷十八《黃叔度辯》：“水若倍千頃而集，漫然就圮矣，奚睹其所謂‘澄之不清、撓之不濁’者耶？舉山川、日月、天地而為之擬，則信美矣，然猶涉乎器也。宜拂其所謂‘千頃’者，止曰：‘撓之不濁、澄之不清’。”

《書文中子後》：“《唐史‧薛收傳》記其挺身歸國，在丁丑、戊寅歲中。丁丑為大業十三年，又為義寧元年，戊寅為武德元年，是年煬帝遇害於江都，蓋大業十四年也。而杜淹作《文中子世家》云：‘十三年，江都難作，子有疾，召薛收’云云，殊與休事不合。《中說》後福畤所錄云杜淹為御史大夫，與長孫太尉有隙。予按淹以貞觀二年卒，後二十一年長孫無忌始拜太尉，其不合於史如此！”

《記畫》：“淮陽王監兵有畫十餘軸，而吳生之天王最為詭卓，次王維白衣老跨黃犢之一軸亦奇也。又有水鴨、紫莧三數軸，皆徐熙畫也。純淡墨畫竹樹黃雀者，雖墨為之，如具五彩，云僧貫休畫，皆能筆也。鈐轄夏宮苑愛翫之，以吳生之筆不可少髣髴，乃取王維之跨牛老、徐熙之水鴨、紫莧，命畫工模之。後出以示予，雖神氣風力有不足者，然其骨格猶王維、徐熙之畫也[2]。使畫工自為之，則不能。始予讀韓退之《畫記》，愛其文尤工，謂如《禹貢》、《周官》，然其言趙御史得國本而模之意，無乃亦類於此乎？”按“雖墨為之，如具五彩”二語甚妙。《弇州四部稿》卷一三八《題石田寫生冊》：“以淺色淡墨作之，吾家三歲兒一一指呼不誤，所謂妙而真者也。‘意足不求’云云，語雖俊，似不用為公解嘲。”張彥遠《歷代名畫記》卷二：“運墨而五色具，謂之得意。”方干《詠水墨山水》詩云：“山似燒來看”，真無竅人語也。參觀第四百二十八則。又Johannes Volkelt,System der Ästhetik, Bd. I, S. 110論“Die sinnliche Ergänzung des Gegenstandes”。李曾伯《滿江紅‧甲午宜興賦僧舍墨梅》：“猶賴有、墨池老手，草玄能白”，簡齋《墨梅》詩“雖然變白能爲黑，桃李依然是僕奴”，相形見鈍滯，不僅如《艇齋詩話》所謂“其詞幾乎罵矣“。【《攻媿集》卷一《題龍眠畫騎射抱球戲》：“靜中似有叱吒聲，墨淡猶疑錦繡眩。”】

卷二十三《雜興》：“女媧鍊五石，上補天之缺。如錮黄金液，萬古無由裂。堯舜首制度，巨防高𡽱嵲。後世日破穿，通爲萬鼠穴。譬彼果蓏蟲，熟爛恣攻嚙。豈無良工手，一起爲施設。非若天之難，前輩有夔卨。苟或不關心，女媧亦爲拙。”

《戍邕州》：“兵符下西州，將軍催部伍。鳴鑼張大旗，早發邕州戍。家家送出城，走哭遮行路。邕州萬里餘，北人那可去。毒草見人摇，雄虺大如樹。二月瘴煙發，薰蒸劇甑釜。逃生既不暇，安能捕寇虜。顧彼有土人，揮金可召募。妻兒蓄里閭，於心必愛護。一朝有緩急，伸縮用臂股。何必遣戍兵，觳觫就死所。願留中州人，無填嶺南土。”

《記夢》：“赤城老仙翁，面發日月華。獨立石巖下，手把蟠桃花。授我碧簡文，奇篆蟠丹砂。讀之不可曉，翻身淩紫霞。”按《老學庵筆記》卷一記：“荊公見此詩後半，大笑曰：‘此人不識字，不勘自承。’毅夫曰：‘不然，吾乃用太白詩語也。’公又笑曰：‘自首減等。’”又按卷七云：“荊公素不樂滕元發、鄭毅夫，目為‘滕屠’、‘鄭酤’。然二公資豪邁，不病其言。毅夫為內相，一日送客出郊，過朱亥塚，俗謂之屠兒原者，作詩云：‘高論唐虞儒者事，賣交負國豈勝言。憑君莫笑金槌陋，卻是屠酤解報恩。’”此本未收此首，《補遺》亦漏却。《東軒筆錄》於滕元發數有微詞，卷十一云：“王荊公與滕甫同為開封試官，甫屢稱一試卷，荊公重違其言，置在高等。及拆封，乃王觀也。觀平日與甫親善，其為人薄于行，荊公素惡之，疑為滕所賣，見於詞色。滕遽操俚言自辨曰：‘苟有賣公者，令甫老母下世。’公怏然曰：‘公何不愷悌？豈可以太夫人為呪也。’荊公又不喜鄭獬，至是目為‘滕屠鄭沽’。”又王得臣與毅夫同學，所撰《麈史》載毅夫佚事頗多，卷下云：“朱亥墓在都城南所謂四里橋之道左，旁有祠，垣宇甚全，木亦茂，呼為屠兒墓園。清明，則眾屠具酒肴祠之。”又按《宛陵集》卷十一《送逐客王勝之不及遂至屠兒原》云：“金鎚一報恩，義烈垂竹素。何須文學爲，寄語長沙傅。”即毅夫此詩意。

卷二十四《採鳧茨》：“朝携一筐出，暮携一筐歸。十指欲流血，且急眼前饑。官倉豈無粟？粒粒藏珠璣。一粒不出倉，倉中羣鼠肥。”

卷二十五《滯客》：“五月不雨至六月，河流一尺清泥渾。舟人擊鼓挽舟去，牛頭刺地挽不行。我舟繫岸已七日，疑與綠樹同生根。忽驚黑雲湧西北，風號萬竅秋濤奔。截斷雨脚不到地，半夜霹靂空殺人。須臾雲破見星斗，老農嘆息如銜冤。高田已槁下田瘐，我爲滯客何足言。”古挽舟以牛或以驢。太白《丁督護歌》云：“吳牛喘月時，拖船一何苦。”元馬臻《舟次楊村》云：“前望同舟遠不分，打頭風急禦河渾。蹇驢無力索船纜，行到楊村日已昏。”可與此詩“牛頭”句參觀。袁桷《舟中雜詠‧之七》：“惡馬少駕車，駑馬多駕船。”《船山詩草》卷十一《三月六日王葑亭給諫招游二閘遇雨醉後作歌》：“驢挽船，雨攙酒”；卷十二《田山薑大通秋泛圖》：“挽舟得得雙驢引”；吳仰賢《小匏菴詩存》卷四《大通秋泛圖》云[3]：“小車上掛帆三尺（北道上小車遇風順則張帆以助推挽），小舟斜挽驢兩頭”；俞鴻漸《印雪軒隨筆》自紀北行兩絕句，一云：“偷得船家使風法，布帆三尺樹蔭來”，一云：“邪許不勞喧兩岸，一繩驢背去匆匆”（見《印雪軒詩鈔》卷十《自通洲進京船家以驢曳縴其行甚駛》）[4]。

《舟泊》：“鳴櫓解雙纜，寒蒸江氣昏。春雲兼雨重，晚水带潮渾。小市魚蝦集，空亭燕雀喧。一尊得濃睡，行計不須論。”

卷二十七《夜懷》：“獨倚青桐聽鼓聲，參旗歷落上三更。涼風卷雨忽中斷，明月背雲還倒行。頼有清吟消意馬，豈無美酒破愁城。是非人世何須校，方外曾師阮步兵。”

《雨餘》：“飛雨淙淙萬弩奔，雨餘氣象變朝曛。長虹挂雨出青嶂，落日翻光燒赤雲。得水跳蛙惟召鬧，投林栖雀自求群。欲尋方外無窮樂，更滿梨花四五分。”

《春盡》：“春盡行人未到家，春風應怪在天涯。夜來過嶺忽聞雨，今日滿溪俱是花。前樹未回疑路斷，後山纔轉便雲遮。夜間絕少塵埃污，惟有清泉漾白沙。”按“夜間”疑當作“道間”，此本誤字甚多。《庚溪詩話》卷下稱“夜來”一聯之佳，謂何正平“不知疊嶂夜來雨，清曉石楠花亂流”寫景相似[5]。又此題二首，其第二首即《和御製賞花釣魚》詩[6]，見《瀛奎律髓》卷五者，館臣之疏可想。

《月波樓》：“野色更無山隔斷，天光直與水相通。”按《竹坡詩話》謂是滕元發詩，《宋詩紀事》卷十九遂沿其誤。張九成《橫浦心傳錄》卷上謂是杜詩，而《橫浦日新》謂是鄭毅夫詩，即“干羽舞而有苗格”之意。今觀此詩，風調勁悍不遲留，為毅夫手筆無疑。《竹坡詩話》誤“通”字為“連”字，然譏“直”字“著力”、“近俗”，改“自”字“為微蘊藉”，則頗知言。

《送程公闢出守會稽》：“雪急紫濛催玉勒”，自注：“奉使方歸。‘紫濛’，虜中館名。”虛谷批：“‘紫濛’二字甚新，亦所未知。”紀批：“楊升庵譏虛谷妄猜，不知此乃原注也。”按《陔餘叢考》卷二十四引陳眉公《枕譚》之說，亦同升庵，均引《晉書‧載記》“慕容氏邑於紫濛之野”，謂“以慕容比遼”，而駁之曰：《新唐書‧地理志》、《張守珪傳》皆有‘紫濛’，為戍地。《宋史‧章頻傳》：‘使契丹，至紫濛館，卒。’韓琦有《紫濛遇風》詩（《安陽集》卷四）。”甌北未知《蘇魏公集》卷十三亦有《和冬至紫濛館書事》五律一首。

《奉詔赴瓊林苑燕餞太尉潞國文公出鎮西都》。按此篇及同卷《送程公闢給事出守會稽》、《寄程公闢》、《送公闢給事自青州致政歸吳中》三篇亦見王禹玉《華陽集》（第一、第二、第四首見卷五，第三首見卷三），風華整貼，自非毅夫手筆也。《餞文潞公》之“功業迥高嘉祐末，精神如破貝州時自注：用白居易《獻裴晉公》詩”，《寄程公闢》之“舞急錦腰迎十八，酒酣金盞照東西”，皆見稱於《墨莊漫錄》卷四，均謂是禹玉詩。《老學庵筆記》卷十謂：“王禹玉《送文太師》詩：‘精神如破如州時’，用白語‘聞說風情筋力在，只如初破蔡州時’而加工。”均可佐證。所以誤屬毅夫者，勞季言《讀書雜識》卷十二謂：“《瀛奎律髓》卷五《昇平類》錄毅夫《和御製賞花釣魚詩》，繼以《和前韻》一首，復牽連選《餞文公》、《送公闢》等四首，皆漏寫作者姓字。《和前韻》後四首禹玉詩，宜分編入卷二十四《送別類》、卷四十二《寄贈類》者，而老耄失檢，遂遺訛數百年耳。”（又如《律髓》卷四十四后山《病起》五律後，《病中六首》乃范石湖，而漏去石湖之名，紀批遂謂“非后山佳作”、“竟不似后山”、“近姚武功”，而亦不解原批“貴人”語云云矣；卷二十《黃梅花》、《憶梅花》、《梅花》三首乃王平甫，而漏去平甫名，賴原批中點明，不然將以為荊公逸詩矣；卷六“世事悠悠未遽央”乃宋元憲詩，而脫去題目、姓名，遂似楊文公《書懷寄劉五》第二首矣；卷十七《苦雨》等詩脫去陸放翁姓名，遂似曾茶山作矣。）

卷二十八《自天竺遇雨却回靈隱》。《甕牖閒評》稱毅夫詩“料得涼風消息近，蕭蕭只在柳稍頭”，謂與東坡《詠荷葉》詩“水面風生人未知，低昂巨葉先零亂”同工。

卷二十八《舟行次南都遇雨》[7]：“雨聲飄斷忽南去，雲勢旋生從北流。料得凉風消息近，蕭蕭只在柳梢頭。”

《嘲范蠡》：“千重越甲夜成圍，宴罷君王醉不知。若論破吳功第一，黄金只合鑄西施。”按參觀第二百十則論The Deipnosophists, XIII. 560。

《田家》：“數畝低田流水渾，一樹高花明遠村。雲陰拂暑風光好，却將微雨送黄昏。”按律不諧而意不醒，不如《能改齋漫錄》所引第一句作“田家汩汩流水渾”，第三句作“雲意不知殘照好”（按《能改齋漫錄》卷八，《竹莊詩話》卷十六引作《復齋漫錄》）。

【《老學庵筆記》卷十：“鄭介夫喜作詩，多至數千篇。謫英州，遇赦得歸，有句云：‘未言路上舟車費，尚欠城中酒藥錢。’絕似王元之也。”[8]】


五百


米芾《寶晉英光集》八卷、《補遺》一卷。賦最凝鍊瑰瑋，而板密乏韻。《淨名齋記》實亦以賦心為之。詩、文皆時出奇逸，而率野者、堆垛者居其太半，律體尤煊染有俗藻。《韻語陽秋》卷二云：“米元章賦詩絕妙，而人罕稱之者，以書名掩之也。如《不及陪東坡往金山作水陸》七古、《栖雲閣》五古，殆出翰墨畦徑之表，蓋自邁往凌雲之氣流出。”未免過情之稱。《升庵全集》卷五十六亦稱其詩律之妙。《藏海詩話》記蔡天啟云：“米元章詩有惡無凡。”《省齋文稿》卷十七《題米芾馬賦》云：“元章詞筆俊拔，略無滯礙。使能約以法度，博以學問，則生當獨步翰墨之場，沒且登名文章之錄，其成就豈止此而已，惜夫！”庶幾公論。南宮翰墨零落人間，搜羅不易，此本《補遺》亦殊未備，如《宋詩紀事》卷三十四引《輟耕錄》所載《懷南唐硯山》詩、《郭天錫日記》所載《琴》詩即付缺如。《評書》一篇，據趙彥衛《雲麓漫鈔》卷五所載，首有“善書者歷代有之，梁武帝評書，從漢末至梁得三十四人”二十二字，末有“繼其人者，襄陽米芾也”九字宜補，文氣始完而神氣庶出矣。周煇曾祖穜與元章最交契，《能改齋漫錄》記東坡唾硯一事，實即穜所為，故煇之《清波雜志》卷五記南宮逸事甚多，《別志》卷上記米老《辨顛帖》事，不如《鐵圍山叢談》卷四之親切，又載其與蔣穎叔《自薦帖》云：“襄陽米芾，存蘇軾、黃庭堅之間，自負其才，不入黨與。今老矣，困為資格，不幸一旦死，不得潤色帝猷，黼黻王度，臣某實惜之。願明天子去常格料理之。”又《獨醒雜志》卷五載其《投許沖元帖》云：“芾自會道言語，不襲古人。年三十，為長沙掾，盡毀棄以前所作，平生不錄一篇投王公貴人，遇知己索一二篇則以往。元豐中，至金陵識王介甫，過黃州識蘇子瞻，皆不執弟子禮，特敬前輩而已。”卷六云：“徽宗朝以廷臣論薦，除太常博士。內史吳拭行詞，多所褒獎。元章喜，作詩謝之，末章云：‘中間有一蕭閒伯，學道登仙初應格。朝元明日拜五光，玉皇應怪須眉白。’未入謝，言者謂其詭詐不近人情，人謂之顛，不可以登朝藉，命遂寢。元章太不平”云云。此二《帖》及詩，《補遺》皆未收。《墨莊漫錄》卷六引蔡天啟作《南宮墓志》，有云：“冠服用唐人規制，所至人聚觀之。性好潔，置水其傍，數頮而不帨”云云，惜未覩全文。【《清真釋疑補輯》謂元章至長安清教寺書“道法參天地”五大字勒碑。《純常子枝語》卷三十：“《清真指南》等書皆以米南宮為回教中人。以《寶晉英光集》證之，南宮實皈依佛教，惟世系出自西域，故以此稱之。”卷三十五引《英光集》卷十六《羅漢贊》、《如來真贊》、《臨化偈》為證。】【羅繼祖《楓窗脞語》58頁謂：“或言海岳乃米信後人，果然，則奚族也。”】【黃溍《日損齋筆記》云：“元章自書姓名及用圖記，米或為芊。芊乃楚姓。米氏自出西域。唐有回紇米懷玉，五代有沙陀米至減，非若樓與婁、邵與召同所祖也。】【張雨《貞居先生詩集補遺》卷下《中嶽外史傳》即南宮傳也，結云：“張長史旭稱賀八清鑑風流，千載一人也。予用為米元章傳贊，當世不能損益云。[9]“】【《志雅堂雜鈔》卷下載南宮《跋雪竇自書詩》七絕一首。蔣光煦《東湖叢記》卷四載《松桂堂帖》中南宮《相義錄》。】【《清波雜志》卷十一：“米元章回人書，親舊有密於窗隙窺其寫至‘芾再拜’，即放筆於案，整襟端下兩拜。”《東谷所見》：“楊慈湖作一書，付局兵，又遣人追回，取書置中堂几上，焚香再拜畢，復付之。蓋書中寫‘頓首、再拜上覆’，偶遺忘不及拜。”】【《誠齋集》卷一一八《詩話》“米老庵”事。】【程俱《北山小集》卷五《傅沖益次漣水詩和寄》自注：“米元章當時自稱漪漣守壘，寄書吳江，求海岱樓詩云：‘軍宅枕岱一支，左海八十里在目中，真偉觀也。’”卷十六《題米元章墓》云：“將沒，預告郡吏以期日，即具棺櫬置便坐。為吏，所至有名跡，簡靜愛人。余𥘉識公南徐，貽詩謂余李太白後身。”】【胡應麟《少室山房類稿》卷107《跋米顛自薦帖》：“嘗上下史籍，得類米者一人，曰：張融。”108《跋米南官誤恩帖》：“米老以顛名一代，而大罵旭書以變亂古法，驚諸凡夫。彼不惡傷其類耶？”（大誤！人顛非書顛也。）】【《揮麈後錄》卷七論“士大夫不足養”，舉米元章上曾文肅、蔡元度《啟》為例。】

卷一《壯觀賦》：“遠琛近賈，千里不風。鑑湛一色，折葦可通。其或弱吹砌鱗，疾颷湧山。九地出沒，千峰上攢。如嶺並亘，連雲俱還。”

卷二《智衲草書》：“怒蛟狂虺忽驚走，滿手墨電爭迴旋。”按“墨電”二字創。

《發潤州》。按五言長律，卷三《壯觀》二首七絕、《壯觀後詩》七律均誤編入古詩。

卷三《自漣漪寄薛郎中紹彭》：“歐怪禇妍不自持，猶能半蹈古人規。公權醜怪惡札祖，從兹古法蕩無遺。張顛與柳頗同罪，鼓吹俗子起亂離。懷素猲獠小解事，僅趨平淡如盲醫。可憐智永研空臼，去本一步呈千嗤。已矣此生爲此困，有口能說手不隨。誰云心存乃筆到，天工自是秘精微。”按《海岳名言》（即《墨莊漫錄》卷六所載元章用鷄林紙書贈張太亨《論書》一篇、《雜書》十篇）斥柳、歐為惡札祖，顏魯公真書入俗，與此詩意略同，而自負其書，則與此詩自恨心手乖佐者異矣（《鐵圍山叢談》卷四記米老推蔡京兄弟書上繼柳氏，而自居其次，蓋直是怕他，此老顛中有黠也）。唐人韓方明《授筆要說》（《全唐文》卷四百八十二）論“筆居心後”、“意在筆前”，尚是得心應手之樂，元章始拈出“眼中有筆”而“腕中有鬼”（《藝苑巵言‧附錄》卷三，《四部稿》卷一百五十三）、“欲如此而不得如此”（劉䬠補輯本《霜紅龕全集》卷二十三《字訓》）、“胸中有字，手下無字”（《求闕齋日記類鈔》卷下辛酉二月）一段境象，與東坡《和子由論書》云：“吾雖不善書，曉書莫如我。苟能通其意，常謂不學可”貌同心異。《湧幢小品》卷二十二云：“王弇州不善書，好談書法。其言曰：‘吾腕有鬼，吾眼有神。’此意倡，於是不善畫者好談畫，不善詩文者好談詩文，極於禪元，莫不皆然。袁中郎不善飲，好談飲，著有《觴政》一篇，補所未足。古人曰：‘知者不言，言者不知。’董思白書畫一時獨步，然對人絕不齒及。雲栖和尚曰：‘他鄉人說鄉話，只是自己曉得。佛圖澄聽鈴語，與麻襦問答，豈容他人插入片語耶？’”顧昌《耳提錄》云：“梅杓思嘗揚于眾曰：‘吾於詩文手不及人，而眼輒高人數倍。’芝麓公屢舉其說，予（顧黃公）曰：‘不然，眼到即是手到，不見大悲菩薩，千手千眼乎？一手隨具一眼。’”則可作東坡諍臣也。又按卷八《雜題》第十六條云：“武帝書，豈臨學所能！古人得此等書，臨學安得不臻妙境？獨寫唐人筆札，意格尪弱，豈有勝理！其氣象有若太古之人，自然淳野之質。張長史、懷素豈能臻其藩籬？”又《補遺‧論草書》云：“草書若不入晉人格，徒成下品，張顛俗子，變亂古法。懷素少加平淡，稍到天成，而時代壓之，不能高古，高閑而下，但可懸之酒肆。𧦪光尤可憎惡。”又《補遺‧跋顏書》云：“顏學褚既成，自以挑踢名家，作用太多，無平淡天成之趣。大抵顏、柳挑踢，為後世醜怪惡札之祖，從此古法蕩然。”皆與此詩相發明。《東軒筆錄》卷十五載李後主謂魯公書“如扠手並脚田舍漢”，則元章之說，其來舊矣。而《書評》云：“柳公權如深山道士，修養已成，神氣清健，無一點塵俗。顏真卿如項藉挂甲，樊噲排突，硬弩欲張，鐵柱將立，傑然有不可犯之色。”置膝墜淵，議論何相反乃爾？大抵元章矜心好詆，獨《書評》則一變狂奴故態也。

《劉涇新收唐絹本蘭亭作詩詢之》：“何時大叫劉子前，跽閱墨皇三復返。”按“墨皇”二字亦新。南宮《書史》記劉貽詩云：“祕笈墨皇曽敬識”，林希送行詩云：“壺嶺共傾銀霅水，墨皇猶展玉樓風。”

《題唐模子敬范新婦帖子》：“直裂紋勻真古紙，跋印多時俗眼美。誠懸尚復誤疑似，有渭不能辨涇水。真偽頭面拳趺趾，久假中分辨愚智。寶軸時開心一洗，百氏何人傳至米。”按卷七《跋羲獻帖》云：“柳誠懸誤以羲之為獻之，能書未必能別，猶歐、虞之於唐，以書名天下，而不任識書。魏鄭公無書名，乃同褚遂良為貞觀書證，後世以為無偽”云云，大可佐弇州所謂“不任書”而“不敢不任識書”（《藝苑巵言‧附錄》卷三）張目。又按卷三《太師行寄王太史彥舟》云：“王郎十八魁天下，招我同延貴客星。末出東晉十三帖，此第十一石蘊瓊。絹標間是褚公寫，誤以右軍標作謝。我時指出一坐驚，精神喚起光相射”云云，則是登善，尚不得為精鑒。然則以書名而任識書者，殆元章一人而已乎？而黃長睿《法帖刊誤》已攻其後矣。《弇州山人四部稿》卷一百三十三《淳化閣帖十跋》云：“長睿書絕不及米，持論往往勝之者，米以法，黄以事，差覈耳。”《弇州續稿》卷一百六十七《跋寶晉齋帖》云：“人皆謂元章特妙臨摹，此帖雖古意藹然，而不能脫米家腕法。好事人語，何可盡信？”

《題永徽中所撫蘭亭敘》：“二十八行三百字，之字最多無一似。”按《全唐文》卷三百六十五蔡希綜《法書論》云：“每書一紙，或有重字，亦須字字意殊。”余嘗覩元章《多景樓》詩墨跡，“景”字、“樓”字亦無似者。

《答薛紹彭寄書》：“世言米薛或薛米，猶言弟兄與兄弟。四海論年我不卑，品定多知定如是。”

《栖雲閣》：“雲出救世旱，澤浹雲尋歸。入石了不見，豐功已如遺。”

《答紹彭書來論晉帖誤字》：“何必識難字，辛苦效揚雄。自古寫字人，用字或不通。”按《魏鶴山大全集》卷六十二《跋米友仁帖》謂：“南宮好為小篆，則有不知而作者。”則元章亦寫別字人也。

卷四《蘇東坡輓詩五首》。按均粗率，惟自注可備掌故，如第四首注云：“公別於真閘屋下，曰：‘待不來，竊恐真州人俱道放著天下第一等人米元章，不別而去也’”；“公簡云：‘相知二十年，恨知公不盡。’余答曰：‘更有知不盡處，修楊許之業，爲帝宸碧落之游，異時相見，乃知也。’今思之，皆訣別之語。”《劉後村大全集》卷十《戲跋元章帖兩絕句》記：“元章《帖》云：‘老弟《山林集》多於《眉陽集》，然不襲古人一句。’子瞻南還，與之說，茫然歎久之，似歎渠偷也。”當是指“知公不盡”一事。參觀《慶湖遺老集》卷五《留別米雍丘》（第三百九十五則）。

《雜詠》：“水月光華動不風，寒增綠柳露滋松。西山夜色無人管，直透疏簾翠一重。”

《垂虹亭》：“斷雲一片洞庭帆[10]，玉破鱸魚金破柑。好作新詩寄桑苧，垂虹秋色滿東南。”按第二句用蘇子美《望太湖》詩“笠澤魚肥人膾玉，洞庭橘熟客分金”，本地風光也。《說郛》卷六十四《真率記事》云：“米老云：‘四方無個好溷。’予應云：‘吳江垂虹亭中，所謂第一溷也。’與此詩合觀，可發一笑。《全閩詩話》卷二引《詞統》云：“東坡嘲柳七‘楊柳岸，曉風殘月’：‘此是指梢公登溷處耳。’”恰相印證。

《題泗濱南山石壁曰第一山》：“京洛風沙千里還，船頭出汴翠屏間。莫論衡霍撞星斗，且是東南第一山。”按《苕溪漁隱叢話後集》卷三十五云：“淮北之地平夷，自京師至汴口，並無山，惟隔淮方有南山，米元章名其山為第一山，有詩云云。”光律元《有不為齋隨筆》癸云：“玩元章詩意，謂自北而南，初見之一山耳。”又按元章詩乃北宋時之第一山也，至南宋篇什則大異，如《齊東野語》卷十二載鄭汝諧《題第一山》云[11]：“忍恥包羞事北庭，奚奴得意管逢迎。燕山有石無人勒，却向都梁記姓名。”《宋詩紀事補遺》卷四十五王信《第一山》云：“禹迹茫茫萬里天，望中皆我舊山川。誰將淮水分南北，直到幽燕始是邊。”卷五十四蔣介《第一山》云：“第一山前萬里秋，野花衰草替人愁。中原好在平如掌，莫把長淮當白溝。”王詠霓子裳《函雅堂集》卷十二《盱山雜詠和米元章詩□十首‧之一》：“玉帛和戎歲往還，淮海如帶水雲間。南朝無限中原淚，第一傷心在此山。”《宋詩紀事》五十三蔡勘《題盱眙》：“自古東南第一山，于今無異玉門關。……中原父老應遺恨，衹見旃車歲往還。”【《輿地紀勝》卷四十四沈誠《遊都梁賦》：“昔中原兮今邊頭，抱良圖兮氣干牛。窺泗城兮辨古汴，臨清浦兮思白溝。”】

卷五《送大郎應舉》：“天下英才米大郎，朝來跨馬入文塲。緒餘驚世須魁選，歸帶蟾宮桂子香。”按譽兒語甚鄙。《海岳名言》稱“小兒尹仁大隸題榜”[12]，尚是雅人深致也。

卷六《淨名齋記》：“帶江萬里，十郡百邑，繚山為城，臨流為隍者，惟吾丹徒。重樓參差，巧若圖刓。地靈極倪，而雲霞出沒；星辰挂腹，而天光不夜。高三景小萬有者，惟吾甘露。（中略）晨曦垂虹，時媚于左；長庚纖月，每華其右。千林霜落，萬嶺雪饒。春聚於西郛，而秋留於南巖者，惟吾淨名。（下略）”按布局嚴而安閒，琢句麗而典重。米老文字，此為壓卷。

卷八《論書格》：“唐末書格甚卑，惟楊景度行書與顏魯公‘壁坼’、‘屋漏’同意。王荊公文謂：‘此書意之所至，筆之所止則已，不曳以就長，促以就短。’信斯言也。”按《姑溪居士前集》卷三十九《跋元章所收荊公詩》云：“荊公得元章詩筆，愛之而未見其人。後親作行筆，録近詩寄之。字畫幾與晉人不辨。乃知荆公未嘗不學書也。”

《雜題》第十四條云：“好事家所收帖有如篆籀者，迴視二王，頓有塵意。謝奕之混然天成，謝安之清邁真宜，批子敬帖尾也。”按第十八條云：“退之云：‘羲之俗，書趁姿媚。’此公不獨為石鼓發想，亦見此等物耳。”又《補遺‧王謝書跋》云：“李太師收晉賢十四帖，王戎書若篆籀，謝安格在子敬上。真宜批帖尾也。”又《論書》云：“因為邑判押，遂使字有俗氣。右軍暮年方妙，正在山林時。吾家收右軍在會稽時《與王述書》，頓有塵氣，又其驗也。”皆相發明。【《墨莊漫錄》卷六錄米《論書》一篇、《雜書》十篇，可參校。】

第十七條云：“學書貴弄翰，謂把筆輕，自然手心虛，振迅天真，出於意外。所以古人書各各不同，若一一相似，則奴書也。”按《補遺‧次韻魏泰見寄》七律云：“舊憐俊氣閒羈馬，老厭奴書不玩鵝。”上句用支遁事，下句蓋自家典故，合之右軍耳。

第十七條又云：“余初學顏，七、八歲。字至大一幅，寫簡不成，見柳而慕緊結，乃學柳《金剛經》。久之，知出于歐[13]，乃學歐，久之，如印板排笇，乃慕褚，而學最久。”按後來乃詆毀諸家，豈逢蒙之於羿耶。

《補遺‧都梁十景詩》：“塔邊雲影任高低，閒逐清風自在飛。四海望遥人久渴，不成霖雨又空歸。五塔寺歸雲”

《海岳名言》曰：“開元以來，明皇字體肥俗，始有徐浩合其所好，字自此肥，古氣無有。”按《全唐文》卷四百三十二張懷瓘《評書藥石論》云：“夫馬筋多肉少為上，肉多筋少為下，書亦如之。若筋骨不任其脂肉者，在馬為駑駘，在人為肉疾，在書為墨豬。”卷四百四十徐浩《書法論》云：“人謂虞得其筋，褚得其肉，歐得其骨。夫鷹隼乏彩，而翰飛戾天，骨勁而氣猛也。翬翟備色，而翱翔於百步，肉豐而力沈也。歐、虞為鷹隼，陸、褚為翬翟焉”云，是季海議論亦主瘦勁，至以河南為多肉也。


[1]“康輶紀行”原作“康輶紀聞”。

[2]“然其骨格”原作“猶其骨格”。

[3]“吳仰賢”原作“吳嘉賢”。

[4]俞樾《春在堂隨筆》卷四亦云：“先大夫言：‘小車俗名“二把手”，遇順風有以布為帆者。……及自通州坐船進京，船皆以驢曳縴，他處未有也。’”並引乃翁此二絕。

[5]“何正平”原作“可正平”。

[6]“賞花釣魚”原作“看花賞魚”。

[7]“舟行次南都遇雨”原作“自天竺遇雨却回靈隱”。

[8]此語補於《手稿集》805頁書眉，言鄭介夫，不知與鄭毅夫何干？

[9]“當世”原作“千載”。

[10]“斷雲”原作“垂虹”。

[11]“鄭汝諧”原作“鄭世諧”。

[12]“尹仁”原作“伊仁”。

[13]“知出于歐”原作“出知于歐”。