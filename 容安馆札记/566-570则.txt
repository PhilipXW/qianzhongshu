《容安馆札记》566-570则


五百六十六[1]


馬廷鸞《碧梧玩芳集》二十四卷。翔仲工於駢體，無晚宋俗調，散文亦每雜以比偶之詞，詩不工。勞格《讀書雜識》卷十二刪《獎諭吳拱詔》（見周益公《玉堂類稿》十）。《桐江續集》卷十七《丞相大觀文馬公廷鸞挽詞三首并跋》。

卷十《賀劉中書後村啟》：“公方勇退於急流，僕且愁撐於上水。”

卷十一《回林左史啟》：“曾是雲霄之咫尺，寧如風月之一川。”

卷二十四《題黎芳洲詩集并序》：“黎君七言如‘世事莊周蝴蝶夢，春愁臣甫杜鵑詩’，所謂長歌之哀非耶？”


五百六十七


趙鼎《忠正德文集》十卷。詩文皆抒寫胸肊，平直而已。

卷五《和元長暮春》：“坐歎空山落景催，幾時江上葉舟回。初無妙術留春住，強覓餘歡傍酒來。體力寒多便故絮，齒牙衰甚怯新梅。秦川洛水繁華事，白首天邊共此盃。”

卷六《夢覺》：“竹枕籐床一室虛，松風瑟瑟夢驚餘。破窗猶有流螢度，老我疎慵不讀書。”


五百六十八


《同岑五家詩鈔》。皆嘉、道時吾鄉之秀所作，沿《吳會英才集》風華軼麗之體，視芙蓉山館為澄澹。其中顧蒹塘較有清思，楊伯夔頗標新藻，餘亦平平。

趙函艮甫《樂潛堂集》二卷。

卷一《南臺竹枝詞八首》。按可與張亨甫《南浦秋波錄》參觀。第四首云：“石蛛珠蚶都入饌，南方水族又加恩。”使事親切。

顧翰蒹塘《拜石山房集》四卷。《冷廬雜識》卷六稱蒹塘宰涇縣有恩，廉潔自矢。

卷一《湖樓有感棖觸誌之以詩》第一首結句云：“夜雨瀟瀟孤客坐，寒花黯淡一鐙饞。”按同卷《清明日雨中抵皁河》結句云：“一瓻擬貰道傍酒，山店杏花殤不紅。”用字尖巧，遂纖仄似詞。《樂潛堂集》卷二《虹橋秋柳》第三首結句云：“歸夢近來濃似酒，其如一隊亂鴉何。”逕用汪浮溪詞語入詩，亦未大雅。當時郭𠐺伽輩詩每有此弊。

《吳江舟次》：“小艇瓜皮打槳遲，吳歌唱到水仙祠。半堆賸綠收菱芡，一鏡明漪照鷺鷥。隔岸酒帘斜日冷，滿湖荻絮順風吹。如何楓落吳江句，便算崔郎壓卷詩？”

《秋夜懷人》第五首自注：“王小榖《西湖乞巧詩》有‘巧莫巧於荷上露，既分散後又重圓’之句。”

《祇園精舍》：“路因曲折渾忘近，境為蕭疎易得涼。”

卷二《偕竹畦弟汎舟虹橋》：“塔影臥晴瀾，一枝自孤直。輕颺偶蕩漾，宛宛千百折。”

《涿州寓齋呈伯夔》：“功名决絕東西水，患難相尋爾汝交。”

《寓齋夜坐與伯夔感話》第八首：“曉山淡似無聲畫，春水清於本色詩。”按“有聲畫”者詩也，“無聲畫”何物哉？舒岳祥《閬風集》卷六《和正仲送達善歸錢塘》云：“好詩甚似無聲畫，昏眼羞同沒字碑”，以“詩”字襯出，則可師。

《劉芙初太守招遊極樂寺》：“痛飲已逾三太白，劇談何異百東坡。”按樊山亦使二事作對，更工。

卷三《馬連塍曉發》：“郎當郎當聽鈴馱，前者唱于後者和。出門曉月白漲天，片片霜華如雪大。敝裘一領薄於紙，有似窗楞風刮破。已恨無絲自纏縛，還愁作米供顛簸。戌樓宿火明瓦燈，餅肆濕煙生土銼。却憶向時真懶惰，花影半牀人尚臥。醒求倚枕睡昵書，婦子晨炊煮香糥。我家雖無田負郭，草草離家計真左。倘云奔走為飢驅，逆旅何嘗少寒餓。”

《北山晚步》：“孤塔遙知僧葬處，微雲先作雁來天。”

卷四《壽沈三白布衣》：“當年曾作海外游，記隨玉冊封琉球。偶然幣聘來雉臯，十年幕府衣青袍。”按石琢堂《晚香樓集》卷一《題陳蓮夫進士倣王石谷山水》、卷二《題沈三白琉球觀海圖》皆及三白。

《余倣司空表聖詩品二十四則伯夔見而笑曰此四言詩也因登諸集中以備一體》。按不及郭𠐺伽《詞品》之多隽語，却過於袁子才《續詩品》（《小倉山房詩集》卷二十）矣。如《蘊藉》云：“幽花初開，名香始熏”；《超逸》云：“山月飛來，忽見人影。碧天無際，心與不盡。古寺烟中，流出清磬”；《疎散》云：“無贈無答，若往若還。野水無鷗，淺碧一灣。風篁成韻，瘦不可刪”；《峭拔》云：“奇峯特起，不附五嶽”；《淒婉》云：“春草如碧，春水生鱗。疎疎簾幕，落花如塵。”《芙蓉山館詩鈔補錄》有《幽邃補詩品》一篇，中如“懸蘿翳逕，幽人夜歸；修篁雨色，山鬼碧衣”四語亦妙。方濬師《蕉軒隨錄》卷五鮑覺生逸文《題司空表聖詩品》：“碧月墮水，梅花不知。萬籟蕭然，其中有詩。……咄哉司空，乃拾得之。元氣在手，溢而為詞。……”郭氏《詞品》十二則，見《靈芬館雜著》卷二。楊伯夔亦有《詞品》十二則，吳子律《蓮子居詞話》卷三取與郭作並載之，如《輕逸》云：“疑蝶入夢，如花墮衣”；《淒緊》云：“白日欲墮，池臺氣陰”；《微婉》云：“明明無言，泠泠如諷”；《精鍊》云：“水為沉流，星無散芒”；《靈活》云：“四無人語，佛閣一鈴。”謝章鋌《賭棋山莊詞話》卷十二云：“夫詞之於詩，不過體製稍殊，宗旨亦復何異。而門逕之廣，家數之多，長短句實不及五七言。……是固不必品，且亦不能品也。今試以二君所作示人，不預告之曰詞品，安知其不可以品詩哉？況又拘牽為二十四則，……如數取盈，膠柱鼓瑟。……所分名目，更多雷同。微婉詎別於委曲，閒雅無異於幽秀。孤瘦逋峭，所差幾何？（表聖立名少異，蓋‘高古’、‘疏野’、‘實境’、‘超詣’等稱與詞不相似也。）……何貴此疊床架屋為也？雖其中……吐屬非不雅隽。”《天真閣集》卷十八有《幽秀一章戲補詩品》云：“萬像回惑，素心自閒。無人與期，獨往空山。老數挺秀，春情未刪。冥鴻響寂，碧雲孤還。太華在眼，芙蓉可攀。游精八極，不知人間。”（郭紹虞《詩品集解》未及芙蓉山館、天真閣所補。）

顧翃蘭厓《金粟葊集》二卷。

卷一《重游如臯感賦》：“當筵酒飲揮殘淚，感逝詩搜割後腸。”

《寄彭甘亭》：“五嶽催人畢婚嫁，六朝無子擅文章。”

徐寶善廉峯《壺園集》四卷。

卷二《皮耳二十韻和歐陽省堂孝廉》。

楊夔生伯夔《真松閣集》二卷。

卷一《鸚鵡地》：“西洋地球圖載此地為南極下野區，曾有佛郎西舟望見有地來就，入夜星火彌漫，一方無人，唯見鸚鵡，故云。暇日陳雲伯繪為圖見贈，題此。”按乃翁《芙蓉山館詩鈔》卷八亦有此題歌行，小序略同，未云贈其子也；《瓶水齋詩集》卷十四有《鸚鵡地圖》歌行，小序大同，未云雲伯所繪；《碧城仙館詩鈔》卷六有《鸚鵡地圖》七古，小序與伯夔大同，未云繪圖。所謂“西洋地球圖”實本《職方外紀》，即指澳大利亞。

《白門秋日雜詩》：“江苑人如將去雁，楚天雲似來歸魂。”

卷二《懷人感舊詩》：“病起支離憐瘦骨，酒餘芒角動枯腸。”伯夔古體多仿長吉，近體選詞命藻好擺脫凡近，每類險詭，蓋不屑為乃翁肖子者。《真松閣詞》亦苦鎸刻而不隽永，在《拜石山房詞》之下。

《夜坐偶成斷句二首》：“新月影玲瓏，燕山掛玉弓。檐高蚊聚散，蝙蝠翅邊風。”“紈扇復紈扇，疎涼撲面來。槐根土凹凸，蟻國亦樓臺。”


五百六十九


汪繹《秋影樓詩集》九卷。東山詩早學晚唐，後頗染指東坡。查悔餘《序》謂其“位置當在大曆以後、長慶以前諸名家間”，非的論。鮮秀而時露竭蹶，七絕最勝。《敬業堂詩集》卷三十三《七月十六日烏城直廬驚聞房師虞山公訃音哀情痛切託於短章四首》即為汪作，第四首云：“早曽同座主，老及作門生”，第三首云：“稚子將周晬，髙堂正六旬。”《隨園詩話》卷十四記汪在京師時，與方靈臯、湯西厓、蔣南沙齊名。三人皆疏放，方獨迂謹，堂上掛沈石田芭蕉一幅，所狎二美伶來，錯呼‘白菜’，因以‘雙白菜’呼之。方大加規勸，先生厭之，署門曰：‘候中狀元汪，諭靈臯：免賜光，庶幾南蔣，或者西湯，晦明風雨時來往，又何妨，雙雙白菜，終日到書堂。’”

卷一《秋柳次韻》：“蕭蕭去馬斜陽路，點點歸鴉落葉村。”

《花谿詩》：“寂寞閒房掛舞衣，百花如雪打朱扉。從今斫却垂楊柳，怕見漫天撲地飛。一”

“名花飄落已隨風，却遣金鈴護別叢。架上雪衣應有語，只今端合與開籠。”

卷二《柳枝詞》：“一種風流得自持，水村天與好腰肢。月殘風曉無窮意，說與桃花總不知。”按宋譚宣子《江城子‧詠柳》云：“便作無情終軟美，天賦與、眼眉腰。”

《郊園雜興》：“夾岸人家罨畫橋，波紋澹沲漲痕消。閒行無地堪容足，豆大蝦蟆滿陌跳。五”“萬頃黃雲落照殘，麥秋時候尚輕寒。田家也有閒歌吹，滿耳蛙聲不屬官。六”按貝子木《半行盫詩》卷一《雨夜渡上崦至礀上草宿雜成》有云：“苔花寸厚無人跡，豆大蝦蟆歷亂跳。”疑本前一絕來。

卷三《讌集秋水閣即事》：“暝色已歸鴉背外，斜陽猶戀柳稍頭。”

卷五《請假將出都》：“王後駱前多自愧，殷兄張丈亦相呼。”

卷六《庚辰臚傳後赴順天府宴馬上得句云歸計未謀千畝竹浮生只辦十年官歸舟試筆忽憶前語遂足成八絕》。按見第七絕。《隨園詩話》卷十四又云：“先生自知不壽，自贈云：‘生計未謀’”云云。

卷九《紀夢》：“房櫳窈窕景淒清，彷彿橫塘舊路行。乍暖乍寒秋氣味，非烟非霧睡心情。晝長衹怪熏爐冷，樓靜還嫌寶鏡明。慚愧蕭郎今白髮，石榴花發紀前生。”


五百七十


馮時行《縉雲文集》四卷。當可詩、文皆爽宕，尚是南渡以前風格，少洗伐之功耳。《朱文公文集》卷七十一《偶讀漫記》稱此《集》封事“說《洪範》‘皇建其有極’，深明治本而略識經意，古今論《洪範》者少能及也。余嘗作《皇極辨》，與之暗合。”

卷一《同遊寶蓮》：“末俗競芒忽，訟紙霜葉落。平心作巨帚，一掃付清廓。”

卷二《題張粹夫萬卷樓》：“儒生讀書不貴書，枕頭閣脚醉夢餘。反不若浮屠，寳貝為函金作字，海龍扶出凌空虛。”

《楚甸江頭望雪晴》：“歲暮風欺客，天開日解圍。雪消無奈白，雲細不禁飛。目盡江無盡，吾歸雁亦歸。曉來清徹骨，塵物污人衣。”

《秋夜書事》：“燈暗文書隔縠羅，寒欹竹枕倦吟哦。本來無事消魂得，作意撩人奈雨何。二十五聲秋點冷，百千萬緒客愁多。海山寂寞應如此，琴自無絃一放歌。”三、四可參吳融《上巳日》：“本學多情劉武威，尋花傍水看春暉。無端遇著傷心事，贏得淒涼索漠歸。”

卷三《有感》：“神鋒不及錐頭利，花蜜翻輸蔗尾甜。”



[1]書眉標註“十二月起”。