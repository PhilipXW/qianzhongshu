《容安馆札记》761则（上）


七六一（上）[1]


丙午正月十六日[2]，飯後與絳意行至中山公園，歸即臥病，蓋積瘁而風寒乘之也。嗽喘不已，稍一言動，通身汗如濯，心躍然欲出腔子。《明文授讀》卷十五李鄴嗣《肺答文》云：“風自外干，涎從內塞”，“未發云云，輒聞喀喀”，“積邪大湧，蘊逆上溢”，“胸椎欲穿，背笞不釋”，不啻為我言之。如是者十二日，始勝步武，杖而行於室中。今又一來復矣，仍殗殢無生意，杜門謝事。方疾之劇，如林黛玉臨終喘甚，“躺著不受用，扶起來靠著坐坐纔好”《紅樓夢》九十七回。每夜勞絳臥起數回，真所謂“煮粥煮飯，還是自家田裏的米，有病還須親老婆”也馮夢龍《山歌》卷五。[3]昔王壬秋八十老翁終日悶睡，自云“有林黛玉意思”《湘綺樓日記》民國四年九月廿四、廿五日。[4]余今歲五十七，亦自擬顰兒呻吟氣絕狀，皆笑枋耳。病榻兩夢圓女，渠去年八月赴山右四清，未返京度歲。二月初六日書。起牀後閱《楚辭》自遣，偶有所得，率筆之於此。

〇《離騷》：“皇覽揆余初度兮，肇錫余以嘉名。名余曰正則兮，字余曰靈均。”王逸注：“言父伯庸觀我始生年時，度其日月，皆合天地之正中，故賜我以美善之名也。正平可法則者，莫過於天。養物均調者，莫神於地。名‘平’以法天，字‘原’以法地。”按其解迂鑿，然玩詞意，似漢時已有星命之說，故叔師云爾。【《通俗編》卷二十一“小運”條引“《說文》‘包’字：‘象人懷姙，巳在中，像子未成形也。元氣起於子。男左行三十，女右行二十，俱立於巳，為夫婦。懷姙于巳，巳為子，十月而生。男起巳至寅，女起巳至申。故男年始寅，女年始申也。’《演繁露》：‘此即今三命家謂男生一歲，小運起寅，女生一歲，小運起申者是也。……不知許氏于何得之，殆漢世已有推命之法，而許氏得之耶……。”[5]】《詩‧小雅‧小弁》：“我辰安在”，鄭《箋》：“我所值之辰安所在乎？謂六物之吉凶”，孔《疏》引《左傳》昭七年伯瑕對晉侯問，謂“六物”乃“歲、時、日、月、星、辰”云云，可以印發。竹汀、曉嵐考李虛中術，皆未及此，參觀第二一則說《閱微草堂隨筆》卷十二。劉向《九歎‧之一‧逢紛》云：“原生受命於貞節兮，鴻永路有嘉名”；《九歎‧之二‧離世》云：“兆出名曰正則兮，卦發字曰靈均。余幼既有此鴻節兮，長愈固而彌純”，皆本《離騷》此四語敷說。王逸注“鴻節”為“大節度”，竊謂“初度”之“度”當作“貞節”、“鴻節”解，品節志操之謂。“正”而有“則”，“靈”而能“均”，言其端方有守，聰明無私，正指節操，非王逸所謂象天地也。《九章‧思美人》云：“知前轍之不遂兮，未改此度”，又云：“廣遂前畫兮，未改此度也。”王逸注：“執心不回，志彌固也”，又：“心終不變，內自守也”，皆指節操，即“初度”之“度”。至《離騷》又云：“不撫壯而棄穢兮，何不改乎此度”[6]，又云：“背繩墨以追曲兮，競周容以為度”；《九章‧惜往日》云：“奉先功以照下兮，明法度之嫌疑”，“君無度而弗察兮，使芳草為藪幽”，又云：“背法度而心治兮，辟與此其無異”，則法度、檢押之意，非“初度”之“度”矣。小兒初生，品行尚無朕兆，父懸揣而得之，故曰“揆”。王注：“揆，度也”，此“度”為“測度”之“度”。近人姜亮夫《屈原賦校注》乃曰“‘初度’謂始生之器宇，即下文‘紛吾既有此內美兮’之‘內美’，受形父母，其美如是”云云。夫“器宇”之“美”，乃外貌也，何得曰“內”？“覽”而可知也，何必曰“揆”？數語之間，自相違牾。姜書矜夸支蔓，而發明殊尟，於聲音通假尤沾沾自喜，不知文芸閣《純常子枝語》卷九論《卜居》之“突梯滑稽”疊韻變文已發其緒。動言創獲，胥多事無謂。舉此一例，不暇條駁之矣。又其書署“姜亮夫校注”，《序言》署“亮夫姜寅清序”，而書中每曰“寅按”。《天問》“恒秉季德”句注引“先師王靜安先生”云云，而四句之後“有狄不寧”句注引“王國維”云云。蓋羌不知著書有體例也。

〇《離騷》：“汩余若將不及兮，恐年歲之不吾與。（中略）。日月忽其不淹兮，春與秋其代序。惟草木之零落兮，恐美人之遲暮。”[7]按又云：“及年歲之未晏兮，時亦猶其未央。恐鵜鴃之先鳴兮，使百草為之不芳”[8]；《九章‧悲回風》云：“歲曶曶其若頹兮，時亦冉冉而將至。薠蘅槁而節離兮，芳以歇而不比”[9]；《遠遊》云：“恐天時之代序兮，耀靈曅而西征。微霜降而下淪兮，悼芳草之先零。”《九辯》於此意尤重言永歎，如其三之“皇天平分四時兮”全章；其四之“霜露慘悽而交下兮”一節、其六之“靚杪秋之遙夜兮”全章是也。以眾芳萎歇、草木零落比美人遲暮，正《詩‧衛風‧氓》小序所謂“花落色衰”也。

〇《離騷》：“朝搴阰之木蘭兮，夕攬洲之宿莽。”按又云：“朝飲木蘭之墜露兮，夕餐秋菊之落英”，“朝發軔於蒼梧兮，夕余至乎縣圃”，“夕歸次於窮石兮，朝濯髮乎洧盤”，“朝發軔於天津兮，夕余至乎西極”；《九歌‧湘君》云：“鼂騁騖兮江臯，夕弭節兮北渚”；《湘夫人》云：“朝馳余馬兮江臯，夕濟兮西澨”；《遠遊》云：“朝濯髮於湯谷兮，夕晞餘身兮九陽”，“朝發軔於太儀兮，夕始臨乎於微閭。”後來祖構，如潘安仁《登虎牢山賦》云：“朝發韌兮帝墉，夕結軌兮中野”（《全晉文》九十），徐幹《避地賦》：“朝余發乎泗洲。夕余宿乎留鄉”（《全後漢文》93），紛紛若填匡格。顏延年《赭白馬賦》之“旦刷幽燕，夕秣荊越”庶幾與古為新，參觀第七五○則。又“餐秋菊之落英”王逸注云：“旦飲香木之墜露，暮食芳菊之落華”，蓋以“落”為“隕落”之“落”。洪興祖《補注》云：“秋花無自落者，當讀如‘我落其實而取其華’之‘落’”[10]，言外有王荆公詩在。《雁湖注荆文詩集》卷四十八《殘菊》云：“殘菊飄零滿地金”，注云：“歐公笑曰：‘百花盡落，獨菊枝上枯耳’，戲賦：‘秋英不比春花落，為報詩人仔細看！’荆公曰：‘是定不知《楚辭》“夕餐秋菊之落英”，歐九不學之過也！落英指衰落。’《西清詩話》云：‘落、始也。’竊疑小説謬，不為信”（雁湖注止此）。《苕溪漁隱叢話前集》卷三十四引《西清詩話》，復引《高齋詩話》，則作東坡嘲荆公，荆公曰：“子瞻讀《楚辭》不熟耳。”《警世通言》卷三《王安石三難蘇學士》即本此增飾。《詩人玉屑》卷十七又引《梅墅續評》、吳景旭《歷代詩話》卷五十七、陳錫璐《黃嬭餘話》卷三皆蒐列諸説，而均主“落英”之“落”當作“始”或“初”解，以荊公為非。余觀《荆文詩集》卷四十七《縣舍西亭》第二首云：“主人將去菊初栽，落盡黄花去却迴”，與此詩可相發明。唐人崔善為《答無功九日》：“秋來菊花氣，深山客重尋。露葉疑涵玉，風花似散金。摘來還汎酒，獨坐即徐斟。”陸農師《埤雅》卷十七云：“蓋菊不落華，蕉不落葉”，則似隱糾乃師詩句者。樓大防《攻媿集》卷七十五《跋楚薌圖》云：“人言木蘭即木筆，雖別有辛夷之名，未知孰是，而頗有證焉。半山有‘籬落黃花滿地金’之句，歐公云：‘菊無落英。’半山云：‘歐九不曾讀《離騷》！’公笑曰：‘乃介甫不曾讀耳！’竟無辨之者，余嘗得其説。靈均自以為與懷王不能復合，每切切致此意。木蘭仰生而欲飲其墜露，菊花不謝而欲餐其落英，有此理乎？正如薜荔在陸而欲採於水中，芙蓉在水而欲搴於木末”云云，亦巧出新解。“採薜荔兮水中，搴芙蓉兮木末”見《九歌‧湘君》。[11]《野客叢書》卷一：“士有不遇，則託文見志，往往反物理以為言，以見造化之不可測也。……原蓋藉此以自喻，謂木蘭仰上而生，本無墜露而有墜露；秋菊就枝而殞，本無落英。物理之變則然。吾憔悴放浪於楚澤之間，固其宜也。異時賈誼作賦弔原，有‘鏌鋣為鈍’之語；張平子《思玄賦》有‘珍蕭艾於重笥兮，謂蕙芷之不香。’此意正與二公同，皆所以自傷也”云云，蓋闇合攻媿者。[12]苕溪、雁湖以下，無人道及此五事，何耶？朱淑真《黃花》詩云：“寧可抱香枝上老，不隨黃葉舞秋風”；鄭所南《寒菊》詩云：“寧可枝頭抱香死，何曾吹落北風中！”均本歐公之意，而與荊公相反。荊公賦物有作，自應如鍾記室所說“即目直尋”、元遺山所說“眼處心生”，乃不徵之目驗，而求之耳食，借古人語自解，可謂盡信書不如無書者。且《離騷》雖多草木鳥獸之名，出非博物窮理之作。尤西堂《艮齋續說》卷七論荊公《殘菊》詩，有云：“《離騷》大半寓言，但欲拾其芳草，豈問其始開與既落乎？不然豈芰荷果可衣乎？芙蓉果可裳乎？”明通之論，有當於Aristotle,On Interpretation, IV言“logical propositions”與“sentences in rhetoric & poetry”區別之旨(The Organum, “The Loeb Classical Library”, vol. I, p. 12)。參觀第七二八則論杜詩“紅綻雨肥梅”、第七七○則論《詩‧河廣》。然西堂尚未推究詳盡。“落英”與“墜露”作對，則“落”字以訓“隕”為近。【《四庫提要》卷一一五《史氏菊譜》條：“《後序》論《楚辭》‘落英’，引《詩‧訪落》訓‘落’為‘始’，則反牽合其文，自生蛇足。上句‘墜露’之‘墜’，又作何解乎？”】《詩經》、《逸周書》等雖有“落”字訓“始”之例，然絕未見施於草木，未可推類附會。《衛風‧氓》曰：“桑之未落，其葉沃若”，“桑之落兮，其黄而隕”，正是“隕落”之意。《離騷》上文曰：“惟草木之零落兮”，下文曰：“貫薜荔之落葉”，皆作“隕落”解。下文又曰：“溘吾游此春宮兮，折瓊枝以繼佩。及榮華之未落兮，相下女之可遺”，亦謂華落。使科以菊不落華之條，則天上琳琅玉樹見洪《補注》更無衰謝之理。下文又曰：“折瓊枝以為羞兮，精瓊爢以為粻。”而《九章》之《惜誦》曰：“檮木蘭以矯蕙兮，糳申椒以為糧。播江蘺與滋菊兮，願春日以為糗芳”，即“餐秋菊”之旨，豈春日而有菊耶？秋菊初華，已近霜信，木蘭之上，零露尚漙耶？亦見翻空逞幻之詞，非可以刻舟求劍矣。E.R. Curtius,Europäische Literatur und Lateinisches Mittelalter, 2teAufl., 1954, S. 192: “Ölbäume waren im nordischen Mittelaltererstaunlich häufig. Woher stammen sie?... Im mittelalterlichen Europa gibt es auch Löwen.... Aber das Naturgefühl... hat hier nichts zu suchen.Es handelt sich um literarische Tchnik.... Es handelt sich um epischen stilisierung nach dem Vorbild der Antike und der Bibel” usw.可以比勘。亦如《紅樓夢》四十九回《琉璃世界白雪紅梅》寫“櫳翠庵中有十數株紅梅如胭脂一般”，未得據此遽斷言雍、乾時北京可移植梅花也。參觀第六七○則論陸天池《病中秋懷寄襲美》。

〇《離騷》：“冀枝葉之峻茂兮，願俟時乎吾將刈。雖萎絕其亦何傷兮，哀眾芳之蕪穢。”王逸注：“所種芳草，當刈未刈。早有霜雪，枝葉雖早萎病絕落，何能傷於我乎？哀惜眾芳摧折，蕪穢而不成也。言己斥棄，則使眾賢志士失其所也。”按平添“我”字，未當。然以“萎絕”與“蕪穢”相對，則頗有心思。此蓋言眾芳未衰萎，而先已蕪穢，Nietzsche所謂“Die Fäulnis von der Reife”是矣。

〇《離騷》：“謇吾法夫前修兮，非世俗之所服。”王逸注：“言我忠信謇謇者，乃上法前世遠賢，固非今時俗人之所服行也。一云：言己服飾雖為難法，我仿前賢以自修潔，非本今世俗人之所服佩。”按“修”字指賢哲亦指修潔，“服”字指衣飾亦指遵循，所謂虛涵兩意也，參觀第七二八則論《柳南隨筆》。叔師解道此，而未窺下文悉本之雙關。如緊接云：“雖不周於今之人兮，願依彭咸之遺則”，則上兩句之“前修”謂前賢，而“所服”謂服行。下又云：“余雖好修姱以鞿羈兮，謇朝誶而夕替，既替余以蕙纕兮，又申之以攬茝”；又云：“進不入以離尤兮，退將復修吾初服，製芰荷以為衣兮，集芙蓉以為裳”；又云：“佩繽紛其繁飾兮，芳菲菲其彌章，民生各有所樂兮，余獨好脩以為常”；又云：“汝何博謇而好修兮，紛獨有此姱節，薋菉葹以盈室兮，判獨離而不服。”則“修”謂修飾，“服”謂衣服，王叔師釋“好修”為好修正常之行，非也。下又云：“夫孰非義而可用兮，孰非善而可服”，“不量鑿而正枘兮，固前修以菹醢”，則“修”謂前賢，“服”謂服行。下又云：“兩美其必合兮，孰信修而慕之”；又云：“苟中情其好修兮，何必用夫行媒”；又云：“豈其有它故兮，莫好修之害也”，“修”皆謂修飾潔美。直指曲喻，錯綜其事。參觀Stephen Ullmann,Semantics, pp. 188 ff.: “Ambiguity as a Device of Style”。又按Philip Wheelwright,The Burning Fountain, p. 106: “In simile the vehicle is plural, the tenor single; in plurisignation, the vehicle is single, the tenor plural”。若“修”、“服”皆一字兩意，而復以此意喻彼意，兼simile與plurisignation，尤為詞令之奇，余故拈而出之。至於“余以蘭為可恃兮”、“椒專佞以慢慆兮”，叔師以為雙關司馬子蘭、大夫子椒，則粗淺易見耳。參觀七五五則論《老子》十六章。【《汪堯峯文鈔》云：“屈原作《離騷》，以香草喻君子，如江蘺、薜芷、蒥荑、揭車、蕙𦶜、蘭、蘜之類，皆是也；以惡草喻小人，則如茅薋、菉葹、蕭艾、宿莽是也。而或謂蘭蓋指令尹子蘭而言，則江蘺、薜芷，又將何所指乎？無論引物連類，立言本自有體，不當直斥用事者之名。令尹……小人之尤者也，原顧欲‘滋’之、‘紉’之、‘佩’之，若與之最相親暱，亦豈《離騷》本旨哉！”[13]】【張平子《思玄賦》力仿《離騷》，然云：“襲溫恭之黻衣兮，披禮義之繡裳。辮貞亮以為鞶兮，雜技藝以為珩”，則明言之為比喻，如下文之“結典籍而為罟兮，敺儒墨以為禽”，索然不耐玩味矣。】

〇“女嬃之嬋媛兮，申申其詈予。”姜注引張雲璈《選學膠言》引《文選集解》云：“‘嬃’者賤妾之稱，‘嬋媛’、妖態也”，較舊說為長。按施愚山《矩齋雜說》雲：“天上有須女星，主管布帛嫁娶；人間使女謂之‘須女’，須者、有急則須之。故《易》曰：‘歸妹以須，反歸以娣’，言‘須’乃賤女，及其歸也，反以作‘娣’。‘娣’者，屬妃之次。古者國君一娶九女，‘娣’、‘姪’從之。後人加‘女’於‘須’下，猶‘娣’、‘姪’之文本不從‘女’，後人各加‘女’於旁也。漢呂后妹樊噲妻名呂嬃，蓋古人多以賤名子女，祈其易養之意；生女名‘嬃’，猶生男名‘奴’耳。屈所云‘女嬃’，明從上文‘美人’生端。‘女嬃’謂‘美人’之下輩，見美人遲暮，輒亦無端詬厲；‘嬋媛’、賣弄之態，‘申申’、所詈不一詞也。丈夫不能遭遇建立，致小輩揶揄，亦足悲矣！”直說詩解頤者，張氏竊之耳。

〇《離騷》：“索藑茅以筳篿兮，命靈氛為余占之。（中略）恖九州之博大兮，豈唯是其有女？曰勉遠逝而無狐疑兮，孰求美而釋女？何所獨無芳草兮，爾何懷乎故宇？”按下文云：“何離心之可同兮，吾將遠逝以自疏。”《詩‧邶風‧柏舟》云：“覯閔既多，受侮不少。靜言思之，不能奮飛。”屈子則奮飛遠邁矣！而繼之曰：“陟陞皇之赫戲兮，忽臨睨夫舊鄉。僕夫悲余馬懷兮，蜷局顧而不行”，終之以“亂曰：已矣哉，國無人莫我知兮，又何懷乎故都？”[14]《遠遊》亦始曰：“悲時俗之迫阨兮，願輕舉而遠遊。（中略）絕氛埃而淑尤兮，終不反其故都。（中略）春秋忽其不淹兮，奚久留此故居”；繼之曰：“涉青雲以汎濫游兮，忽臨睨夫舊鄉。僕夫懷余心悲兮，邊馬顧而不行。思舊故以想像兮，長太息而掩涕”；終之曰：“超無為以至清兮，與泰初而為鄰。”《九章‧涉江》亦始曰：“世溷濁而莫余知兮，吾方高馳而不顧。駕青虯兮驂白螭，吾與重華遊兮瑤之圃”；繼之曰：“乘鄂渚而反顧兮，欸秋冬之緒風。（中略）船容與而不進兮，淹回水而疑滯”；終之曰：“苟余心其端直兮，雖僻遠之何傷”；亂曰：“忽乎吾將行兮！”皆兼無可忍與不忍、訣絕與依戀兩層。欲去還留，難留終去，文心曲折，文瀾往復，真司空《詩品‧委曲》所謂“似往已迴”者，視《柏舟》又進一解。賈生《惜誓》衹言“澹然而自樂兮，吸眾氣而翺翔。念我長生而久仙兮，不如反余之故鄉。”始不言何以去，終不言竟去，遂徑直無餘味矣。高舉雲霄，下睨故國，反袂弭節，流連不舍，與Dante,Paradiso, XXII. 133-5: “Col viso ritornai per tutte quante / le sette spere, e vidi questo globo / tal, ch’io sorrisi del suo vil sembiante”; 151-3: “L’aiuola che ci fa tanto feroci, / volgendom’ io con li etterni Gemelli, / tutta m’apparve da’ colli a le foci”[15](La Divina Commedia, a cura di Natalino Sapegno, pp. 1056 & 1058)[16];D’Aubigné,Le Printemps, II: “Je me sens assez de courage / Pour voulloir et pour vollermieux, / Et mon esprit, qui est volage, / Volle tousjours devers les cieux. // Je desdagne ce gros fardeau / De la terre pesante et d’eau / Et encor’ ce qui sent la terre; / Je volle hault, j’ay enmespris / Cette masse qui faict la guerre / Aux beaux et volages espritz” (Jean Rousset,Anthologie de la Poésie baroque française, I, p. 64)境同而心迥異。蓋遁世異於出世，所謂未能忘情，唯其粘著不灑脫，故悱惻纏綿耳。參觀第六四○則論昌黎《雜詩》，又七○一則J. Kerner: “Wanderlied”、七六七則論Eicher: “Reise”。

〇《離騷》：“為余駕飛龍兮，雜瑤象以為車。（中略）鳳皇翼其承旂兮，高翱翔之翼翼。忽吾行此流沙兮，遵赤水而容與。麾蛟龍使梁津兮，詔西皇使涉予。”按大有語病。飛龍為駕，鳳皇承旂，乃竟不能飛度耶？有翼之飛龍，詎不如無翼之蛟龍耶？屈子之不能飛越流沙，亦如《西遊記》二十二回行者所謂不能駕雲馱唐僧跳過流沙河耶？嚴忌《哀時命》云：“弱水汩其為難兮，路中斷而不通。勢不能淩波以徑度兮，又無羽翼而高翔”，下文云：“車既弊而馬罷兮，蹇邅徊而不能行”，則無語病。他如《九歌‧東君》云：“靈之來兮蔽日，青雲衣兮白霓裳”，“靈”即“日”，其至乃“蔽日”乎？王注云：“日神喜悅，於是來下，其官屬蔽日而至也。”平添“官屬”，強為之詞，殆亦窺原語之矛盾矣。《九章‧抽思》云：“有鳥自南兮，來集漢北。（中略）望北山而流涕兮，臨流水而太息。”[17]鳥何能痛哭流涕長太息如賈生乎？《九辯‧之四》云：“皇天淫溢而秋霖兮，后土何時而得乾！塊獨守此無澤兮，仰浮雲而永歎。”豈人所處在后土以外，而雲浮於別一皇天乎？皆不中理。夫誕亦有理，奇亦有法，正如盜亦有道。潘少白諮《常語》卷上云：“事之至奇者，理之所固有者也。若無是理，必無是事。譬如挾太山以超北海，事所必無。然究竟太山與挾者、北海與超者類，故雖無此事，猶許人說，蓋夢思所能夠。若挾北海以超太山，亦無此幻說矣。”Croce所謂“Lo stesso principio di contraddizione non è altro, in fondo, che il principio estetico della coerenza” (Estetica, 10aed. p. 51)是也。Théodule Ribot云：“Entre l’imagination créatrice et la recherche rationnelle, il y a une communauté de nature: toutes deux supposant la faculté de soisir les ressemblence” (Essai sur l’Imagination créatrice, p. 25)；Raymond Bayer云：“L’artiste, par ses origines, relèverait d’une logique d’analogue, opposée à celle de l’identique” (Traité d’Esthétique, p. 50)。蓋大前提無根不實，雖荒唐譎詭，而小前提及結論必順理成章、有序有則，與“la recherche rationnelle”同具“logique”者，端在於此。參觀七三○則論Goethe,Spruchweisheit in Vers und Prosa, inSämtliche Werke, “Tempel-Klassiker”, III, S. 309。

〇《九歌‧之一‧東皇太一》：“靈偃蹇兮姣服，芳菲菲兮滿堂。”按《離騷》亦云：“芳菲菲而難虧”；《九歌‧之六‧少司命》又云：“芳菲菲兮襲予。”“靈”字，王注云：“謂巫也。”洪補注云：“言神降而託於巫也”，卓識妙悟，遠過叔師。《九歌‧之二‧雲中君》云：“靈連蜷兮既留”；又云：“靈皇皇兮既降。”王注前句云：“‘靈’、巫也，楚人名巫為‘靈子’”；注後句云：“‘靈’謂雲神也。”蓋亦知“靈”既為召神之巫，并為附巫之神，特未溝而通之耳。姜亮夫駁王，謂：“《九歌》言巫曰‘靈保’，其單言‘靈’者，指當篇所祠之神言，本處即指東皇太一”云云。見地乃出王下，遑論洪哉！近世考論初民宗教巫術者，每言“La loi de participation” (L. Lévy-Bruhl,Les fonctions mentales dans les sociétés inférieures, p. 77)或“Analogiezauber”，如E. Cassirer云：“Es ist kein blosses Schaustück und Schauspiel, das der Tänzer, der in einem mythischen Drama mitwirkt, aufführt; sondernder Tänzeristder Gott,wirdzum Gott” (Philosophie der symbolischen Formen, II, S. 53; cf. S. 83, 293); A. Koestler: “The shaman who danced the part of the rain godwasthe rain god, & yet remained the shaman at the same time” (The Act of Creation, . 308-9)。《九歌》中“靈”字當作如是觀。元曲賈仲名《對玉梳》第一折云：“俺娘自做師婆自跳神”；《紀錄彙編》卷一九八高拱《病榻遺言》引俗諺云：“又做師婆又做鬼”，即洪氏《補注》之意。又按《詩經‧小雅‧楚茨》之“神保是饗”、“神保是格”、“神嗜飲食”[18]、“神具醉止”、“神保聿歸”，“神保”即《東君》之“思靈保兮賢姱”，洪注謂“神巫”是也。《毛傳》：“‘保’、安也”，失之甚遠。“神”與“神保”錯見同指，與《楚辭》印可。《湘君》之“沛吾乘兮桂舟”、“邅吾道兮洞庭”、“女嬋媛兮為余太息”、“捐余玦兮江中，遺余佩兮醴浦”；《湘夫人》之“聞佳人兮召予”；《大司命》之“衆莫知兮余所為”；《河伯》之“魚鱗屋兮龍堂”；《山鬼》之“君思我兮不得閒”，“吾”、“予”、“我”皆巫託為靈之言，王注胥言屈子自謂，失之甚遠。然《大司命》云：“何壽夭兮在予”，王注：“予，謂司命”；《東君》云：“撫余馬兮安驅”，王注：“余，謂日也”；又云：“操余弧兮反淪降”，“撰余轡兮高駝翔”，王注：“言日誅惡以後，復循道而退”；《國殤》云：“凌余陣兮躐余行”，王注：“言敵家來，侵凌我屯陣，踐躐我行伍也”（按《三國志‧蜀書‧龐統法正傳》法正與劉璋牋云：“而敵家則數道並進”；《五燈會元》卷二六祖示法達偈云[19]：“心迷法華轉。心悟轉法華。誦久不明己。與義作仇家。”參觀《三國志‧魏書‧徐胡二王傳》王基上疏曰：“今與賊家對敵，當不動如山。”今語仍有“怨家”之說）。則又不誤，何其不知隅反耶？巫既一身而二任，故以“吾”、“予”、“我”為靈自稱口吻，復以“君”、“夫君”、“女”為巫稱靈口吻。《東皇太一》云：“君欣欣兮樂康”，五臣注：“君，謂東皇也”；《雲中君》云：“思夫君兮太息”，王注：“君，謂雲神”；《湘君》云：“君不行兮夷猶”，王注：“君，謂湘君”；《大司命》云：“君迴翔兮以下”，王注：“言司命行有節度”；又云：“踰空桑兮從女”，洪補注：“女，讀作汝，喻欲從君也。”《湘君》之“隱思君兮陫側”，“君”亦巫稱靈，王注：“君，謂懷王”，又悠謬矣。巫與靈是一是二，合則為吾我，分則彼此相爾汝，胥出一口，而宛若分身。《大司命》云：“吾與君兮齋速。”玩上下文，則“吾”為靈自稱，而“君”則靈謂巫。《少司命》云：“與女遊兮九河”、“與女沐兮咸池，晞女髮兮陽之阿”，王注：“言己願託司命，俱沐咸池，乾髮陽阿”，五臣注：“女，謂司命”；《山鬼》云：“子慕予兮善窈窕”，王注：“子，謂山鬼也”；又云：“君思我兮然疑作”，王注：“言懷王時思念我”，皆誤玩語氣。“女”、“子”、“君”亦靈謂巫，幾於金聖歎“倩女離魂”法矣。參觀第六一一則論誠齋《登多稼亭》絕句。《漢書‧武五子傳》：“廣陵王胥迎女巫李女須，使下神祝詛。女須泣曰：‘孝武帝下我。’左右皆伏。言：‘吾必令胥為天子。’”前之“我”，女須也；後之“吾”，武帝靈也。而出於女巫一人之口，正與《九歌》“靈”字印證。《舊約》先知各《書》亦可比勘，雖每用“thus saith the Lord”以別於先知自言，然如Micah, II. 7: “... are these his doings? do not my words do good to one who walks uprightly?”，“his”乃Micah稱“the Lord”，而“my”又為“the Lord”自稱。故如聖經公會《彌迦書》譯文云：“這些事是他所行的麼？我耶和華的言語豈不是與行動正直的人有益麼？”原文緊相啣接，不辨葛龔。Walter Muschg,Tragische Literaturgeschichte, 3teAuf., S. 97舉此為“ein denkwürdiges Ineinanderfliessen des göttlichen und des menschlichen Ich”是也，亦猶《九歌》之前言“靈”為巫語，後言“余”為靈自語，羌不分剖。又按Amos, III. 1: “Hear this word that the Lord hath spoken against you, O children of Israel, against the whole family which I brought up from the land of Egypt, saying...”之“I”亦“the Lord”自稱，而承“Hear”來，則一若Amos自稱（《阿摩司書》譯文云：“以色列人哪！你們全家是我從埃及地領上來的，當聽耶和華攻擊你們的話”）。


[1]卷首題“容安室札記”，鈐“錢鍾書印”白文印、“默存”、“槐聚”朱文印。

[2]1966年2月5日。

[3]“卷五”原脫“五”字。

[4]“終日悶睡”原脫“睡”字。
[5]“女右行”原作“男右行”，“小運起寅”、“小運起申”原作“小命起寅”、“小命起申”。

[6]“改乎”原脫“乎”字。

[7]“若將”原作“如將”。

[8]原文脫落“使”字。

[9]“將至”原作“將止”。

[10]原文脫落“者”字。

[11]二“兮”字原皆作“於”字。

[12]《野客叢書》此節前半重引於本頁行間。

[13]“蒥荑”見《文選》，洪興祖《楚辭補註》作“留夷”，《堯峯文鈔》則作“蒥夷”。《手稿集》此處“荑”字據四庫本《堯峯文鈔》“夷”字書法，拆為上“大”下“弓”，《管錐編‧楚辭洪興祖補註‧二‧離騷》原稿殆亦如此，手民遂誤植作“芎”（三聯書局2007年版，911頁）。

[14]原文脫落“兮”字。

[15]黃國彬譯但丁《神曲‧天堂篇‧第二十二章》：“我隨著視線一層層地探伸，╱回望了七重天，發覺我們的小球╱微不足道，不禁笑意難忍”；“我跟著永恆的雙子星座旋繞，╱得睹叫我們發狂的小小打穀場，╱由丘陵以至河谷都無從遁逃。”

[16]“Natalino”原作“Natali”。

[17]“集”原作“止”。

[18]“飲食”原作“飲酒”。

[19]“法達”原作“洪達”。