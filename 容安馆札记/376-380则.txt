《容安馆札记》376-380则


三百七十六


張玉孃《蘭雪集》二卷。落套纖靡語耳，如卷上《閒坐口謠》云：“獨坐看花枝，無言雙淚垂。癡婢不知意，問我心恨誰。”仿《美人卷珠簾》一首腔吻，而以己為詩中人，真妄而拙者，不中為漱玉、斷腸作詩婢也。


三百七十七[1]


《聖宋九僧詩》一卷及汲古閣輯《補遺》。出入中、晚唐，已逗四靈，而邊幅更狹。琢磨之工，亦似不逮。

保暹《秋徑》：“涼生初過雨，靜極忽歸僧。”

行肇《臥病吟》：“杉窗秋氣深，入夜四簷雨。枕冷夢忽醒，獨對孤燈語。流螢隱回廊，驚鴻度寒渚。空令一寸心，悠悠生萬縷。”

簡長《夜感》：“無眠動歸心，寒燈坐將滅。長恐浮雲生，奪我西窗月。”

惠崇《訪楊雲卿淮上別墅》：“河分岡勢斷，春入燒痕青。”

《楊秘監池上》：“禽寒時動竹，露重忽翻荷。”

懷古《話蝶》：“霧開離草迥，風逆到花遲。”

《瀛奎律髓》卷四十七載潘閬《夏日宿西禪》三、四云：“夜涼如有雨，院靜若無僧。”與保暹《秋徑》一聯相似而更工，未知孰先孰後。使逍遙在前，則《溫公詩話》所謂古人詩句“犯師兄”者，不止惠崇之“河分崗勢”一聯矣。

【《後山詩話》記山谷謂：“孟浩然‘氣蒸雲夢澤，波撼岳陽城’不如九僧云‘雲中下蔡邑，林際春申君’。”按汲古閣輯本遺此聯，不知誰屬。《蠡莊詩話》卷四引馬星翼云：“雲中葉落，林間黃歇也。與謎何異？”】【又第四百五十三則。】


三百七十八


詹初《寒松閣集》三卷。頭巾庸腐語。


三百七十九


葛紹體《東山詩選》二卷。元承為水心弟子（卷上有《和水心先生寄越帥汪煥章得雨韻》七古），與趙紫芝、翁靈舒交游（卷上有《送趙紫芝入金陵幕》、《送翁靈舒》五律各一首），所作亦晚唐體，七絕較鬆脆可諷。

卷上《韓氏與閒即事》：“棋鬥過河急，琴彈流水長。”

卷下《早起》：“竹聲枕上報平安，曙色依稀隔幌寒。風雨滿庭人未起，蛛絲斜掛碎珠團。”

《隱几》：“分明歸去赤城東，依約醒來客夢中。人靜燈昏卷書坐，一窗明月一簾風。”[2]


三百八十


阮閱《郴州百詠》。閎休《詩話總龜》一書頗有俾談藝，自作篇什僅存此書。敷衍題目，未見超詣。《愈泉》云：“古人詩病知多少，試問從來療得無。”《乾明寺》云：“直松曲棘都休道，庭下山茶為甚紅。”《提要》稱之，亦恨截搭不渾成。李振唐復輯補詩十三首，無佳者。《桐江集》卷七《詩話總龜考》謂：“前後續別七十卷，改阮閎休舊《序》冠其首。閎休《詩總》不可得，而舊《序》全文在《漁隱叢話後集》第三十六卷中，謂宣和癸卯官郴江，類得一千四百餘事，分四十六門，而今《序》刪去此語。書目引《南軒東萊集》，便知非乾道五年己丑。”《漁隱叢話考》云：“元任謂阮閱弘休《詩總》成於宣和癸卯，遺落元祐諸公，乃增益纂集，回幼好之，閎休《詩總》舊本，余求之不能得，今所謂《詩話總龜》者，刪改閎休舊《序》，合《古今詩話》與《詩總》，添入諸家之說，標曰‘益都褚斗南仁杰纂’，麻沙書坊揑合本也”云云。《四部備要》所印《總龜》更係明人刪改之作。勞格《讀書雜識》卷十一引《古今萬姓統譜》卷八十一、《能改齋漫錄》、《方輿勝覽》卷十九、卷四十八、卷二十五、趙希弁《讀書附志》卷下記閱行事者，謂阮美成亦即閱。


[1]書眉標注“十月起”。

[2]“簾”原作“牕”。