《容安馆札记》748则


七四八


馮夢禎《快雪堂集》。開之負一時人望，當是以其風流和易耳。詩文殊鈍率蕪弱，不成家數。朱鷺白民《別叙》稱之云：“先生最喜蘇文忠，為五百年獨知之契。”【《牧齋初學集》71《朱鷺傳》：“朱白民，吳諸生。”文秉《姑蘇名賢續紀》有傳，亦見《明詩綜》卷六十七、徐沁《明畫錄》卷七、姜紹書《無聲詩史》卷四。】祈嚮東坡，為當時風尚。顧開之《集》中尺牘、日記等小品文字，韻致猶在張元長之下，遑論三袁哉（參觀第六五二則）！其文之經意者，華整欲如晉、宋間體。尺牘之經意者，每似王弇州。詩多學選體及初唐。【《湧幢小品》卷十八“浙文”條：“如馮具區，文集儘簡質可讀。”】

〇卷三《皇明四書文紀序》：“為士者亦遂比之為敲門磚，門一闢，即棄不用。”卷二十六《募文疏》：“記好調十餘，多方遮掩；學難字幾個，到處支吾。名曰‘養家神’，謂之‘敲門石’。”按鄭梁《寒村雜錄》卷一《宋伊平文稿序》云：“科第既得，則時文無復可用。先輩至比之敲門之石，門啟而石可拋。其言良非無謂也”；黃之隽《𢈪堂集補遺》卷一《一畝宮制藝序》云：“舍是焉莫階，遂耗精嘔血，以求工其技，比諸叩門之瓦”；焦袁熹《此木軒雜著》卷五云：“今制科之文，公卿大夫皆由此而得之。其得者則曰：‘此敲門磚也。門啟，惡用磚為！’可謂寡情之甚也！”參觀西湖居士《鬱輪袍傳奇》第二齣丑言：“這是敲門磚，敲開便丟下他。我們既做了官，做詩何用”；《聊齋志異》卷九《于去惡》：“目不睹墳典，不過少年持敲門磚，獵取功名，門既開，則棄去”（元曲高文秀《黑旋風》第三折李逵白：“此間是牢門，傍邊兒有這半頭磚，我拾將起來，我是敲這門咱”）。【曾異撰《紡授堂詩集》卷三《醉中放歌呈施辰卿》：“我今騎王半山之拄杖，借朱夫子之門搥，望門敲磚拙言辭。”】

〇卷六《壽了凡先生序》[1]：“先生於九流諸家，無所不窺，尤邃於醫，即點化黃白、枕中石函之秘。世儒所云，捕風捉影，不可希冀萬分之一者，而先生以為必有，即試之，而敗不較。”按《明文授讀》卷八袁黃《形神論》附梨洲《書兩行齋集後》云：“了凡自是豪傑而未聖賢者。”《心史叢刊三集‧袁了凡斬蛟記考》皆未引，僅引王辰玉《與了凡》一書耳。【呂毖《明朝小史》卷十二《嘉靖紀》：“吳郡袁黃，號了凡，丁丑會場中作‘我亦欲正人心’題，結云：‘韓愈謂孟子之功不在禹下，愚則［謂］孟子之罪不在桀下。’房考陳三謨閱之喜甚，力薦為會元。”（卷二《洪武紀》：“帝覽《孟子》，至‘草芥寇讎’之說，大不然之，謂非臣子所宜言，議欲去其配享，詔有諫者以不敬論，且命金吾射之。刑部尚書錢唐抗疏入諫，輿櫬自隨，袒胸受箭曰：‘臣得為孟軻死，死有餘榮。’帝見其誠懇，命太醫院療其箭瘡，而孟子之配享，于是得不廢。”）】

〇卷六《壽鹿門先生九十序》：“嘗曰：‘司馬遷而下有歐陽子，歐陽子而下有茅子。’自負蓋不細己。”卷十七《鹿門先生洎配姚儒人墓表》：“嘗言：‘此逸氣始自司馬子長，千餘年得歐陽子，又五百年得茅子。’豈虛言哉！”卷二十一《祭茅鹿門先生文》：“史遷、歐陽，逸氣後先；公所自許，誰曰不然。”

〇卷十《董夫人傳》：“吾友周元孚之繼室也。（中略）笑曰：‘妾不幸為君婦，何以詩為？’元孚曰：‘子為余婦，何不幸耶？’曰：‘君才名滿天下，妾即有佳句，人且謂假手於君，或潤色成之耳。’（中略）元孚從容為余言其嫂夫人能詩，且舉其佳句，不一而足。余笑謂元孚：‘嫂即能詩，君或小為潤色。今之閨閣，寧有如此人哉！’元孚云云，則董夫人之所謂‘不幸’者也，因歎羨久之。”按王汝玉《梵麓山房筆記》卷六亦云：“閨閣能詩，每多假借，故一稱未亡，往往焚棄筆硯，實乏捉刀人也。其真能出自己手者，如常熟歸佩珊、錢唐汪小韞、元和高湘筠外，不能多見。”見王德卿《德風亭初集》卷十《寄題山陰女史胡慎容紅鶴山莊集後》云：“氣粗語大尚編集，背後傾毀當面憐。不道真才近來少，烏絲玉版原贋鎸。錦囊好句刀可捉，半出勦襲歸陳編。”Piron,La Métromanie, II. i. Francaleu: “Mais, en dépit d’eux tous, ma muse, en tapinois, / Se fait, dans LeMercure, applaudir tous les mois. / ... J’y prends le nom d’une basse-bretonne. / Sous ce voile étranger, je ris, je plais, j’étonne; / Et le masque femelle agaçant le lecteur, / De tel qui m’a raillé fait mon adorateur”; Lebrun-Écouchard: “Sur une Dame Poète” (visant la comtesse de Beauha)[2]: “Chloé, belleet poète, a deux petits travers: / Elle fait son visage, et ne fait pas ses vers”; “‘Si tu veux être heureux, n’épouse pas un bas-bleu’, répétait valontiers la romansier, le vieux Bas Bleu qui renforme ce qui a été ecrit de plus abominable contre les femmes des letres” (A. Billy,L’Epoque 1900, pp. 215, 216).【繆荃孫《雲自在堪筆記》：“顧子山年丈《過雲樓書畫記例》言[3]：‘易安墨竹，淑真畫菊，並見記載。屬在閨幨，易於名世。故下至馬守貞、薛素素，亦分片席。然安知無飾粉黛於壯士，蒙衣袂於婦人者？過而存之，寧不為翠袖紅裙匿笑地下！’”】【王蘊章《然脂餘韻》記無錫女子游瑜適南城陶栗堂，蔣心餘見其詩，疑其夫捉刀。游誌感有云：“千古傳芳不藉詩，怪來名士有微詞。從今洗却簪花筆，賣與鬚眉去畫眉。”】

〇卷二十一《祭汪司馬伯玉先生文》：“瑯琊新都，代主文盟。遠近攀附，鼓吹休明。朝參笑語，暮參大名。我生也晚，當叨賞激。歲月幾何，典刑雙區。”按開之與汪、王皆友善，而論詩文則異趣，觀卷四十二《答馮文所》、《答費學卿》可知。然既譏“不作唐以下人語”之為“區區模擬”，尚不及“叔敖優孟”，而又斥詩“從唐入”之誤，必專看漢、魏人詩，“唐以後一字不映目”方中，亦難自圓厥說。

〇卷三十二《與張睿甫少參》：“弟不能食酒，而茶癖遂專。”按卷四十六《漫錄》：“李于鱗為吾浙按察，副使徐子與以𡵚茶最精者餉之，比看子與昭慶寺，問及，則已賞皂役矣。蓋茶葉大多梗，于鱗北士，不遇宜矣”；卷五十八庚子九月十八日：“同驥兒唐卿啜茶甚快，余論湯候及先氣後味之說，寥寥誰解之者。”老子自許，正爾不淺。然張元長《梅花草堂筆談》卷六云：“馮開之先生喜飲茶，而好親其事。人或問之，答曰：‘此事如美人、彛鼎、法書、名畫，豈宜落他人手！’然先生對客輒談不止，童子滌壺以待，會盛談未及著茶，時傾白水而進之。先生未嘗不欣然自謂得法，客亦不敢不稱善也。”即東坡《焦千之求惠山泉詩》：“傾甌共歎賞，竊語笑僮僕。”又按屠長卿《考槃餘事》卷三“注湯”條引屠豳叟《茗笈》云：“凡事俱可委人，第責成効而已。惟瀹茗須躬自執勞，瀹茗而不躬執，欲湯之良，無有是處。”即開先之旨也。【《湧幢小品》卷三“善謔”條三則皆記馮具區事，有云：“不甚教子，……買舟西湖，二女侍歌舞，甚適。不能飲，惟佳茗清香，與衲子為伍。”】

〇卷三十五《與屠長卿》[4]：“請以一丸泥封戶，而專意無生之業，何如？不然如謝生之說，其作用在一身，即無大效，亦無大害。若黃白女鼎之說，為害甚博，拒之可也。”按卷六《壽了凡先生序》云：“即點化黃白、枕中石函之秘。世儒所云，捕風捉影，不可希冀萬分之一者，而先生以為必有，即試之，而敗不較”；卷三十八《報張養晦僉憲》：“弟方學無生，了此又不羨神仙矣”；《與潘去華》云：“留形度世，此玄門之學，非釋氏之學。（中略）王摩詰詩：‘欲知除老病，惟有學無生。’夫以老病為病，無生為藥，猶是門外人之語”；卷四十一《答達觀師》云：“承及屠長卿游處，渠好玄門，恐弟子力弱，不能轉渠，或為渠所轉。此甚不然。長卿文人，其好玄，亦意興耳。若真心好玄，死生利害，曾不掛眼，此時方可轉渠”云云，皆陳義甚高。然徵之《日記》，不符所言。卷四十七丁亥九月十六日記：“受聶先生一氣丹”；十七日記：“從聶先生受太一煉形訣”；卷四十八戊子二月十七記“受劉純一所得張洪陽一法”；三月初五記“顧貞陽指示真土秘訣”；卷四十九己丑八月初十記“王初陽以三方及紅鉛二顆見惠”；卷五十八庚子五月初二記“施翁傳六月六日澆頭一法，乃陶真人傳嚴介翁閣老者六月初六即試此方”，雖皆“作用在一身”，然絕非“學無生”之門內人舉動矣。“陶真人”即陶仲文，以房中秘術得倖世宗者[5]。“紅鉛”乃取童女初行月事，鍊之如辰砂，見《野獲編》卷二十一。

〇卷三十八《與繆當時》：“僕於公車言本無深解，顧欲以先輩典型，力挽流波。佳作數首，未免賢智之過。倘少自抑損，取裁六經，而黜諸子，此如屈申臂之易耳。”[6]按卷三十二《與李君實》云：“篇中尚有雜用子、史句調處，可極力陶洗之，務令淨盡，一從經傳為佳”；卷四十四《與錢湛如》云[7]：“應舉文字當裁剪經術，毋以子、史雜言強為容冶。”按開之學問由道入釋見卷一《莊子郭注序》，而論八股文崇儒書而排異端。參觀第七百二則引楊升庵、王辰玉語，又《日知錄》卷十八“破題用莊子”條、《制藝叢話》卷五引俞桐川論“以禪入制藝”條。

〇卷三十八《與申甫》：“雨中無事宴坐，閱《宗鏡錄》，自覺神思清朗。”[8]按開之甚推此《錄》，同卷《與王元美先生》、《答徐孺東先生》、卷四十一《與鳳陽守李友龍》、卷四十三《報鄒汝翼》、卷四十七丁亥五月初四至六月十九《日記》皆及之。蓋開之尊洪覺範，為之重刊《林間錄》（卷三十《重刻林間錄跋語》、卷三十八《報張養晦僉憲》），《石門文字禪》卷二十五《題宗鏡錄》、《題法惠寫宗鏡錄》兩篇可相印證。董玄宰《容臺集》冠以陳眉公《序》，亦云：“批閱永明《宗鏡錄》一百卷，大有奇悟”《南吳舊語錄》卷二十二記玄宰一則全本此《序》；陶石簣《歇菴集》卷十五《與周海門先生‧之八》云：“《宗鏡錄》雖再閱，未曾契入，與不看同，遵教當即細覽之也。”【雍正《重刊宗鏡錄後序》乃云：“此書歷宋、元、明以迄於今，宗門古德，不乏具眼，而從未有稱道讚揚，標為第一希有者，亦可異也”云云，稍自誇巨眼矣。】【《山谷內集》卷八《戲答趙伯充》：“從此永明書百卷。自公退食一爐香。”】【惠洪《林間錄》卷下：“予嘗游東吳，寓於西湖淨慈寺。寺之寢堂東西廡建兩閣，甚崇麗。寺有老衲謂予言：‘永明和尚以賢首、慈恩、天台三宗互相氷炭，不達大全，故館其徒之精法義者於兩閣，博閱義海，更相質難，和尚則以心宗之衡準平之。又集大乘經論六十部、西天此土賢聖之言三百家，證成唯心之旨，為書一百卷，傳於世，名曰《宗鏡錄》。’其為法施之利，可謂博大殊勝矣。今天下名山莫不有之，而學者終身有未嘗展卷者。”袁中郎《瀟碧堂集》卷二十《德山麈談》：“透關的人，亦分兩樣：有走黑路者，若大慧等是也；走明白路者，洪覺範、永明壽是也。”袁小修《珂雪齋文集》卷十一《宗鏡攝錄序》[9]：“中郎塊處，乃日課《宗鏡》數卷。……逐句丹鉛，稍汰其煩復，撮其精髓，……減去《錄》中數萬言，而全書畢具。爪甲粗刪，血脈自如。”】【《弇州山人續稿》卷一五六《題弘明二集後》：“永明壽業可與朱子埒，而大勝之。”[10]】【董其昌《容臺別集》卷一：“邇見袁中郎摘永明《宗鏡錄》與《冥樞會要》，較精詳，知其眼目不同往時境界矣。”[11]】

〇卷三十八《報密藏師兄》：“法門寥寥，此中僅有蓮池老師、虞長孺二人。渠輩意甚雌黃老師。”按卷四十九己丑十一月初十《日記》云：“長孺論議，頗不服達關師，且不服覺範《法華論》。”按《野獲編》卷二十七云：“蓮池、達觀二老行徑迥異，各立教門，雖不相下，亦不相笑。後達老示寂獄中，蓮拊膺悼歎，亦微咎其昧於明哲。憨山作達老塔銘，語含譏諷”云，徵之開先此牘，則蓮池之非紫柏，早在下獄以前矣。又《徑山達觀可禪師塔銘》見《憨山老人夢游集》卷十四，初無微詞，景倩非誤憶即深文耳。《快雪堂集》卷四十一《答達觀師》箴儆之詞甚峻，至云：“願師自今以後，勿輕信人，勿輕涉事”云，不可謂非法王左右諍臣，而終不能免其狴犴之禍，又景倩所謂“定業難逃”者矣。

〇卷四十二《答費國聘同年》：“近蓄得歌姬四人，色雖非異，而有繞梁之韻，足娛老人。”按開之號稱歸心白業，而頗恣情聲色。《野獲編》卷二十七自記嘗疑雪浪舉動有礙禪律，問之開之，開之笑曰：“正如吾輩蓄十數婢妾，他日何害生西方登正覺耶！”可以參證。然卷五十八庚子十二月初二日記云：“久別家室，與吳姬甚昵，覓慧劍不得，奈何！”則亦未嘗不知愛欲之為蓋纏，若景倩語，一時強顏為之詞耳。設為紫柏所聞，又將吃棒《野獲編》卷二十七：“馮祭酒與之同席，主人出饌，蟹甚肥。馮手擘之，自訟曰：‘是不宜吃，無奈口饞何！’紫柏振聲以杖擊之，‘汝但恣噉，不過識神偶昧。今明知其非，強作憫憐狀，此真泥犁種子，非吾徒也！’云云。”然開之口腹之貪，未嘗稍歛，卷四十九己丑十月十四日記：“午後復病寒，蓋瘧也，不知而啖魚蟹，益為病魔之助矣”；卷五十七己亥八月十八日記：“赴吳伯度之約，噉黃爵蟹，黃爵已肥”；二十五日記：“舟中烹蟹十四枚噉客”；卷五十八庚子九月二十四日記：“是日兩度噉蟹，甚快”。又開之後又買一姬，卷五十九壬寅十月初一日記云：“張氏小姬到船，年十三，字之楚蘅，眉目亦自清慧。”[12]故卷五十八庚子八月十五日記尚云：“四歌姬初試湖中，亦稱寥亮”，卷六十癸卯八月二十二日記遂云：“迎五歌姬至舟”矣。參觀卷六十四《雜詩二首》“雛女十三餘”云云，“小星正三五”云云；卷五十八庚子五月二十八日“新姬侍夕”；卷六十二乙巳四月二十七日記：“召金姬侍宿東樓。”蓋“娛老人”者，不特歌聲繞梁而已，宜其受王方士紅鉛之饋也。蕭伯玉《汴游錄》閏九月一日（見第七十九則）、周櫟園《書影》卷二皆記“相傳聞馮開之嬖一艾妾，妾方新沐，時佛手柑初至都門，急懷一枚相與，妾接得，旋擲去。馮知其意已不屬，縱之出閣”云云，當是館京師時事，非吳、金、張等矣。《湧幢小品》卷三記開之“築精舍於孤山。并買舟西湖，二女侍歌舞，甚適。不能飲，惟佳茗清香。”

〇卷四十八戊子十二月二十八日記：“因林生叩其乃叔玄江起居，知以聞劉姬訃入燕矣。劉故本司角妓，予辛未赴公車，曾識其人”；卷四十九己丑正月初三日記：“尚炅喪妾劉字鳳臺，故角妓，辛未歲識之曲中，賦《弔劉娘》二絕。”按劉鳳臺事，詳見《野獲編》卷二十三開之稱其薦枕時“兼飛燕、合德”之長者。弔詩不見《集》中，《野獲編》存一首。

〇卷五十七己亥閏四月二十二日記：“長卿名為入道，不茹葷，顧特戀諸頑童，所挈□奴[13]，有陸瑤、湯科五六輩，而陸瑤特嬖侍身畔，不少離，時時耳畔私語，手過酒臠食之，自言一夕可度十男女，其可笑如此！”按《棗林雜俎‧和集》云：“屠長卿求友人侍兒，令即席賦《梅花詩》百首，長卿援筆立成，因歸之。長卿佻達他不羈，先因宋西寧家狎飲罷官。嘗遊西湖，泊舟西陵橋，詞客滿座，語及前事，忽曰：‘宋夫人真絕色也。’眾為之匿笑。又曰：‘吾一夜可度男女十人。’吳德符充在坐，為予言之。”可與開之所記發明。姚園客《露書》卷七云：“屠長卿長齋，自謂不近婦女。在西湖，馮開之扄一妓與長卿同榻，及曉問妓，妓云：‘彼擁被自眠，殊不顧人。’眾訝：‘寒凍奈何？’長卿不覺云：‘彼衷綿半臂。’眾失笑。”按之開之此则，長卿之不近婦女，非緣齋戒，正為好外耳。胡元瑞《少室山房類稿》卷七十六《采菱曲十二章》有序謂：“髫丱事緯真今長矣。”故第五章云：“惆悵後庭花底月，凭闌回憶破瓜年。”又按明人於男色昌言無忌，元瑞集尚有卷五十五《是夕酣飲丙夜潘張兩生各擁一童子就榻而皆同姓即事二律嘲之》、卷五十六《贈幼文丁氏逸季侍童也常置帳中余從諸客狙伺得之賞其丰神瑩澈為賦二首》，餘見百一七則，百六二則。【謝在杭《五雜組》卷十五[14]：“屠儀部隆苦談前生之說，一日，集余吳山署中，與黃白仲辯論往復，遂至夜分。然二君皆非真有見解者，不過死生念重，……定識既淺，愛根甚重，一切貪嗔、邪淫、妄語等禁，彼皆犯之，今生已不勝罪過矣，何論前後世哉！”】

〇卷五十八庚子五月二十四日記：“早，新姬至臥前，惡語相加，怒而毆之。余最善藏，而暴發如此，亦以女子小人難養，不能戒堅氷於履霜耳。”[15]按卷四十七丁亥九月二十八日記云：“聞拙園雪奴死，甚怏。雪奴，鶴也。究其故，則模奴誤聞吾夫婦之欲移畜此鶴，於武林途中，因厄而敝死。得狀，笞模二十。”皆由癡愛而生嗔怒。半生學佛，全無受用處。

〇卷五十九壬寅五月初四日記：“金卓然自燕歸。（中略）為談京邸晤厲馬豆，學問梗概，自是小乘外道，惜士夫多有中之者。”按此與錢希言《獪園》卷四、鄭仲夔《耳新》卷八、劉侗《帝京景物略》卷五、徐𤊹《筆精》卷七送利瑪竇諸則，皆未見人稱引。又萬曆中蕭良有撰《蒙養故事》，崇禎壬午楊臣諍增訂為《龍文鞭影》正集卷三（《七陽》）起語卷下有云：“君起盤古，人使亞當”，注引《格致草》云：“造人之始，西經所載，以水土合和成男，復取男一肋骨成女。男曰亞當，女曰昵襪（厄妋）”云云，蓋明末兔園冊中亦摭取西來新說矣。【《尺牘新鈔》卷二徐世溥《與友人》：“當神宗時，天下文治嚮盛。若（中略）焦秣陵之博物、董華亭之書畫、徐上海、利西士之曆法、湯臨川之詞曲，（中略）皆可與古作者同敞天壤”；黃石牧《𢈪堂續集》卷六《連日雨》：“不求甚解海外書借閱《空際格致》、《人身說概》二書，俱泰西人著，無可與言室中僕”；宋起鳳《稗說》卷一“西學”條云：“萬曆間，大西洋人利瑪竇來入貢。（中略）崇禎初，又有龍華民、湯若望自其國來。所挾書冊，皆梵字，以羊作帙，不可讀。其繪事、繪人物生動若出塑。所云天主，其國名耶蘇，其嚮散髮覆背，右手按一渾天輪，天地、日月、星斗濛濛然包氣鞠(sic)中，置膝上，左手若將指說者。天主貌類三十許，瞳神白黑炯炯，鼻準高於面，唇掀揭鬚表(sic)，顏色鮮妍若花暈，髭髯若漆。（中略）天主有母，首覆帨至肩，鬟髮不整，姣好一少艾爾。所抱嬰兒即天主，母子瞳神皆相注，面作玉紅色。世之善寫照者，其生氣不能及也。習其教者，祀先不用楮，不禮神佛，（中略）戒置妾媵。有少過，躬謁天主前，竊竊自懺。（中略）器有自鳴鐘、七弦琴、龍尾水車、千里鏡、混天儀。（中略）余童時見龍君，年已稱望八矣（下略）”[16]；張萱《疑耀》卷三：“西僧利瑪竇言天地間止有三行：水也，火也，土也，又以氣為一行”；卷四：“西僧利瑪竇嘗謂余言天上有一世界，地之下亦有一世界”；李世熊《寒支初集》卷八《答彭躬庵》：“乃知巖墻之下，不無正命，聖賢亦有論說未到處。惟西教無生、天學念死，刻刻惺惺，差是受用處耳”；《默石圖銘》：“西國有牛山，產犬鷹，鶴所忌也。鶴西徙，必經是山，輒銜小石窒口，慮妄鳴而招鷹也。西士曰：‘世險萬於牛山，人毒萬於鷹爪，何為讙讙然犯險攖毒乎？默亦斯人之石矣。’陳星符圖此，蓋老氏守中、詩人捫舌之義也。顧西士之喻曰：‘言如鳥飛，默剪其羽；胸為言溝，默塞其漏。’夫不飛之羽將憊，不流之溝將潰，義類偏舉，不可不通其意也，乃為銘”云云；《二集》卷二《與雷扶九》：“西學之粹者，與吾儒何殊？所說天堂、地獄，留此影跡，供人彈射，解者無可辨，亦不必辨。至其推步測算、制器尚象、挾情按隱，中國所未有，將來與經典並垂也”；《答王振子》：“大西人問年壽，每以見在者為無有，如賤辰七十，則云：‘已無七十者。’此語淒痛。”明季人於西教尚稍識，真遠勝清季人之妄誕，詳見朱翔清《埋憂續集》卷二“天主教”條眉批。】

【姚旅《露書》卷三：“馮開之與余言：‘山水真好者鮮多，經前不一登臨，恐人譏其俗，勉一赴焉。”】


[1]“卷六”原作“卷九”。

[2]“Sur”原作“A”。

[3]“過雲樓”原作“過書樓”。

[4]“卷三十五”原作“卷三十三”。

[5]“房中秘術”原作“房中秘房”。

[6]原文脫落“申”字。

[7]“卷四十四”原作“卷四十五”。

[8]原文脫落“宴”字。

[9]原文脫落卷數“十一”。

[10]“壽業”原作“延壽”。

[11]“宗鏡錄”原脫“錄”字。

[12]“張氏小姬”原脫“氏”字。

[13]萬曆本《快雪堂集》脫字作“羣”。

[14]“五雜組”原作“五雜俎”。

[15]原文脫落“女子”二字。

[16]“下略”原作“中略”。