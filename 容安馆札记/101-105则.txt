《容安馆札记》101-105则


百一


許月卿太空《先天集》十卷，《四部叢刊續編》本[1]。向在呂晚村、吳孟舉《宋詩鈔》中覩月卿詩，衹覺其纖薄。今觀全集，乃知弔詭逞奇、破律壞度。近體詩每首複見字之多，過於張文潛、趙子昂；對仗拈弄，僅次於錢蘀石，則以篇什少也。怪而不妙，滑而不巧，衹覩其鹵莽滅裂耳。又好作道學語，酸腐可厭。文之刻意者，艱澀不可句讀（如卷九《天多許記》），却又時時染語錄俚俗之習，或以五七字詩句攙入（如卷八《上程丞相元鳳書》、《志樂平朱氏榮樂堂》、《答吳丞相潛書》），宋末文章之衰如此，方秋崖評之最當。程篁墩《新安文獻志‧甲集》錄太空之作頗多，當與此集參核。卷三十五錄程前村《觀易堂隨筆》云：“山屋先生許月卿，字太虛，以易學登科，為世名士。予年二十時，嘗從之游，為言近世習舉業者不明字訓，多以‘敬’訓‘誠’，不知中有所主則虛，虛則外邪不能居，是‘敬’；中有所主則實，實則外邪不能入，是‘誠’。”

卷一《送碧梧入府》五古，以“支”、“灰”、“微”三韻通押，而又曰：“史册香萬古，日月名常在。”此種叶法，惟乾隆御製有之。

《除月二十三日夜夢》：“仙君重瞳袞衣明，紅雲一朵當殿楹。千官拜舞環佩鳴，中有一人攝高升。琅琅敷誦百辟驚，首云有臣許月卿。合在帝所式群英，煌煌召節來帝庭。膚使奕奕華弓旌[2]，我時荷邊食芡菱。坐茅心渙儼不聽，從天飛下蒼葱珩。申傳帝命通叮嚀，親授秘訣餐長生。提耳言言帝旨令，夢回題詩香枕屏。”

《新安》：“新安別無奇，只有千萬山。千山萬山中，其奇乃出焉。下者為硯石[3]，與世生雲烟。高者無繫累，飄然出神仙。忽生朱晦庵，追千萬世前。示千萬世後，如日月當天。嗚呼新安生若人，不知再生若人是何年。”

卷二《雲邊》：“雲邊人種麥，天際我歸舟。月色輕寒夜，笛聲何處樓。久晴人渴雨，倦仕我思休。高士傳閑看，東籬花正幽。”

《甥館》：“月色真圖畫，風聲古瑟琴。月風天地職，風月聖賢心（下略）”；“國士報國士，後人哀後人。”

《弔程貢元》：“仲尼仁者靜，下惠聖之和。”《挽外舅》：“月卿方髻時，公欲東床之。”

《寄留夢炎》：“山屋好中秋，中齋炯在眸。中流誰砥柱，野水却孤舟（下略）。”

《夜永》：“夜永月清甚，雨餘風快哉。月將槐影出，風遣桂香來。風至地自掃，月來雲亦開。三千翰林手，光霽瑩靈臺。”

《客來》：“客來商略詩[4]，夜市正驚時。雲破天青眼，烟收月白眉。芙蓉天富貴，松竹月清奇。我醉欲眠去，攜琴明日遲。”

《題項橫父臨清亭時方生孫》：“逢人須說項，生子又添丁。”

《月色》：“明月亦清哉，清風絕點埃。村童催睡去，野叟問禪來。樂事賞心夜，清風明月梅。夜深群籟靜，猿鶴莫相猜。”

《帝學》：“帝學須君入，天游輸我豪。君方註老子，我自讀離騷。湖上春風好，山中夜月高。山高君寄內，湖海我陶陶。”

卷三《天道》：“天道尊高父道同，地親如母祀先農（下略）。”

《木犀》：“桂犀明辨不雷同，長憶先師品藻公（按指魏鶴山，參觀卷二《木犀》詩）。風到如開香積國，月明疑在廣寒宮。含香結佩風宜月，纍印懷香月稱風。酒裡典刑幸猶在，先師醞藉孔林叢。”

《寄顧次岳》：“柳塘醉我無邊酒，得隴癡生望蜀心。亦有白衣雙白玉，不孤黃菊萬黃金。寶婺古來金綉水，銀蟾後夜玉青岑。韋齋井畔通宵月，應照空樽印渴襟。”

《招王希聖》：“別去半年猶旦暮，胸中百癢欠爬搔。”

《题黄免耕吟藁》：“宿諾斜陽悲宿草，沉思一旦落沉浮。”

《朱塘》：“試上月臺因問月，知涵雲谷幾多雲”；“須知亭扁須時彥，不是谿齋不勇為。”

卷四《贈程惠子》：“我朝詩道愧唐人，魏晉風流更勿論。莊子於今逢惠子，孔門自昔契程門。君宜鶯出雲霄路，我亦猿吟烟水村。趁取山人來離谷，梅花湖上返詩魂。”

《辭賈徽州》：“家中見雪念為客，客裡觀梅不似家。”

《三月》：“智行無事柳飛絮，道法自然花滿枝。”

《新花竹》：“花紅竹綠兩相當，綠竹紅花在道傍。竹引花風心浪動，花含竹露面芬芳。須知竹戀花蝴蝶，喜見花貪竹鳳凰。彼此莫嫌花共竹，他年花老竹蒼蒼。”按唐人李伯魚《桐竹詩》、長孫佐輔《代別後夢別》之體，特變五言為七言耳。

《香潭》：“後日視今哀後日，同年而語不同年”；“我歌亂以歸來篇，君笑騎驢孟浩然。君有風雲須得地，我無曆日不知年。君貪觴詠盟泉石，我願朝廷泰地天。君去登畿春浩浩，我歸受幣女娟娟”；“菑畬之業平心地，金石之交只在天。”

卷五《仲春初五日報謁》：“徑松參漢周官肅，塢竹藏雲商易深。”按同卷《暮春聯句》第二首：“畏愛盾衰日，清和夷惠風”，卷六《首夏》絕句云：“首夏清和如惠夷，心情熙洽似唐虞”（《新安文獻志》卷五十七作“夷惠”、“即唐虞”，較妥）。《南宋群賢小集》第四冊鄧林《皇荂曲》《曲江歸舟》：“千山赭去如秦樣，一水清來似晉時。”與此同一機杼。明楊眉菴《漸老》詩：“春風顛似唐張旭，天氣和如魯展禽。”[5]可謂後來居上。《茶餘客話》卷十一引李世錫《詠甘草》云：“歷事五朝長樂老，未曾獨將漢留侯”，亦此體。倪鴻寶最好為此，如《九日山行便謁禹廟》云：“樹有異形石勒相，山無一縫白登圍”；《游西山》云：“來入幕風桓氏客，不殘花雨岳家軍”；《雨後行東臨道中》：“獰石魏公偏嫵媚，輕烟呂相不糊塗。”（《倪文貞公遺稿》卷二）[6]張羽《靜居集》卷四《愛梅》云：“瘦於唐島佛，清似楚湘臣。”[7]查初白《敬業堂詩集》卷十九《雪後風日晴暖》云：“得暖渾如杜康力，殺霜終是趙衰威。”端木國瑚《太鶴山人詩集》卷五《水南披雲禪院偶坐》云：“暑過悉除秦酷法，秋新直接晉清談。”亦尚不惡。隆觀易《六百日通》卷十九云：“晨食榆樹壩旅舍，黏一楹聯云：‘聞香湯如季康子，知味麵似魯昭公。’坊市聯語可笑者多，未有強派兩人作對如此杜撰者”云云，亦此體之末流也。

《起來》：“旦公待旦霜如雪，時夜知時月似鉤。”《暮春聯句》第六首：“徐字不晉帖，楚詩無國風。”自註：“山谷誦東坡‘我詩如曹鄶’，云十五《國風》無楚詩，蓋外之也。”按此即史繩祖《學齋佔畢》卷二之說[8]。據集後附錄下《山屋先生行狀》有云：“寶祐乙卯，改幹辦本道提舉常平公事待次，六年不就，使者史繩祖屢書起之”，則太空與繩祖雅善，或即用繩祖議論耳。

拈弄重疊之作甚多，右錄其較可諷誦或尤放恣者。

卷七《天多許記》：“‘仰面長嘯天何多’，馬子才語也。予曰：樹桂成陰，如天少何，孰若與客舉觴仰嘯，共此空濶之天也？……多哉此天，予取予求，不我靳惜。”

《書楚辭後》，按凡七則，皆校正朱文公注者，如“虛以待之兮，無為之先”，謂：“兩‘之’字當作一樣看，猶言：‘勿為事始，事來然後應之，不先以事累吾心也。’恐屈原本意如此。”不知此正宋儒之論也。

附錄上《方秋崖書》（《秋崖小稿‧文集》卷二十六《答許教》）略云：“名其處曰：‘天多許’，得不太傷於奇乎？執事平生所為文，往往亦坐此。‘易奇而法’，昌黎之言也；‘好奇自是文章一病’，山谷之言也。奇，可也；好奇，不可也。夫人而好奇也；夫人而不能奇也。長江大河，滔滔沄沄，此豈有意於奇哉？而奇在是矣。至其絕呂梁，衝砥柱，則堰而風雷噴薄，魚龍悲嘯，又有不得而不奇者。若夫激溝瀆之頑石，而落之為奔放，書之為命連，不可謂不奇，而與夫長江大河之滔滔沄沄，忽然而絕呂梁、衝砥柱之奇，則有間矣。”按此本張文潛《柯山集》卷四十六《答李推官書》（《容齋五筆》卷一，見五百十八則）。參觀汪鈍翁《說鈴》：“計孝廉謂侯朝宗文如以石激水，使成波折，差乏風水相遭之趣。”《後山集》卷二十三《詩話》云：“黃詩、韓文有意故有工，老杜則無工矣。”又云：“魯直過於出奇，不如杜之遇物而奇也。三江五湖，平漫千里，因風時而奇爾。”又云：“揚子雲之文，好奇而卒不能奇也，故思苦而詞艱。善為文者，因事以出奇。江何之行，順下而已，至其觸山赴谷，風搏物激，然後盡天下之變。子雲惟好奇，故不能奇也。”《許彥周詩話》：“季父仲山著《阨奇集》，自序云：‘水激之以亂時則有聲，麝藏之以褻器則馨齊。不下者二城，田單因而縱兵。文獨不待阨而奇乎？’”《攻媿集》卷六十六《答綦君更生論文書》云：“水之性本平，彼遇風而紋，遇壑而奔。浙江之濤，蜀川之險，皆非有意於奇變，所謂湛然而平者，固自若也。……不必惑於奇，而先求其平。……韓文公之文，非無奇處，正如長江數千里，奇險時一間見，皆有觸而後發。”又秋崖《送許允杰序》云：“嘗聞太空曰：‘法而不奇，程衛尉之治簿書也，縱無勝亦無敗；奇而不法，李將軍之不擊刁斗也，不大勝則大敗矣。”（《秋崖小稿‧文集》卷四十）


百二


聞鄰家小女歌云：“小腳鴨子窩窩頭，你不吃，就是狗。”余聞之，謂圓女曰：“此非民謠，必主婦惡女傭之不肯食粗糧，作歌以諷喻耳。”圓女謂北京嘲小腳有謎云：“又像佛手又像桃，又像豬蹄子沒有毛。”


百三


楊恩壽明海《詞餘叢話》三卷、《續詞餘叢話》三卷。

卷一：“元人周德清評《西廂》云：‘六字中三用韻，如“忽聽一聲猛驚”、“自古相女配夫”。’沈景倩（《野獲編》卷二十五）謂：‘“古”、“女”仄聲，“夫”平聲，不若“本宮始終不同”。究之此類，元人多能之，不獨《西廂》。如春景時曲云：“柳綿滿天舞旋”；冬景云：“臂中緊封守宮”，“醉烘玉容微紅”；重會時曲云：“女郎兩相對當”；私情時曲云：“玉娘粉粧生香”；《㑳梅香》云：“不妨莫慌我當”；《兩世姻緣》云：“怎麼性大偏殺”；《麗春堂》云：“四方八荒萬邦”[9]，俱六字三韻，穩貼圓美。’”《萬曆野獲編》卷二十五：“本朝周憲王《牡丹仙》云：‘意專向前謝天’，亦元人之亞。”

卷二：“《虎囊彈‧三門》一齣結尾《寄生草》‘漫拭英雄淚’云云，聲情激越。《紅樓夢》曾引是曲，洵此中解人也。余尤愛其臨去科白云：‘俺于今不是五台山的和尚了！’黃鵠舉矣，青天廓然。”

“《笠翁十種曲》，鄙俚無文，直拙可笑。意在通俗，故命意遣辭力求淺顯。流布梨園者在此，貽笑大雅者亦在此。究之：位置、腳色之工，開合、排場之妙，科白、打諢之宛轉入神，不獨時賢罕與頡頏，卽元、明人亦所不及。”

卷三：“馮猶龍《小青傳》，宛轉如生，低徊欲絕。《療妒羹》傳奇，大士以慧劍誅妒婦，小青正位偕老，已嫌鶻突；《西湖雪》傳奇，小青改適才子，開府抗州，逮誅妒婦。操觚惡道，令人欲嘔！”【張大復《梅花草堂筆談》卷十二云：“《小青集》，湖上異書也。首冠一《傳》，卻是俗工寫照，正遠神情。青詩云：‘瘦影自臨春水照，卿須憐我我憐卿。’如此流利，從何處摸捉。《集》中《書》應入《昭明選》。”《施愚山別集》卷一云：“予至武陵，詢之陸麗京詢之陸麗京圻，曰：‘此故馮具區之子雲將妾也，所謂某夫人者[10] ，錢塘楊廷槐玄蔭妻也。小青遺書云云，皆實錄。客問：‘小青固能詩，恐未免文人潤色？’陸笑曰：‘西湖上正少此捉刀人。’”按《紅樓夢》問世以前，世人目中馮小青，亦幾如林黛玉矣。】

續卷二：“《琵琶記》名重詞壇，然排場、關目疏漏荒唐。如子中狀元三載，而家人不知；身贅相府，而不能自遣一僕，而附家報於路人；五娘剪髮，青蔥一握，所值幾何，而欲售去以營祭葬；張太公疏財仗義，而五娘語帶怨懟。李笠翁亦謂《琵琶記》罅漏太多，其改正《剪髮》一折，突過高氏原本。”

【姚柬之《伯山文集》卷八《書李笠翁十種後》：“《巧團圓》一種，似吾家十一世從祖職方公孫棐事，以浙江東陽縣令平許都亂，擢兵部後，馬、阮以公激變陷公，會王師平江南，乃解。此書前序為樗道人，職方道號也。”】【《巧團圓》第十九、第二十三齣記賊兵以巨囊盛婦女，插標售之。嚴虞惇《艷囮》（《烟畫東堂小品》作《思庵閒筆》）記滿兵下揚州，亦記巨囊裝婦女，插標售之此事。Addison, Spectator中一事略同。《夜譚隨錄》卷三《米薌老》條。】


百四


王漁洋《林茂之詩選》二卷。一序甚閒雅。漁洋古文實在同時侯、汪、魏之上，有云：“披揀□擇，僅存百數十篇。翁少與曹能始遊，其詩清華省靜，具江左之體。壬子以後，見鍾伯敬、譚友夏而悅之，一變為幽隱鉤棘之詞，如明妃遠嫁，無復漢宮豐容靚飾，顧影裴回，光照殿中之熊。今所錄，率皆辛亥以前之作，而世之深慕翁者，或未之知也。”施愚山得是本讀之，歎：“翁真面目，今日始出”云云。所云“真面目”者，乃少年丰貌之謂，是衹許世間有夏姬也。茂之語調清圓，雖無明人氣粗語濯之習，却乏警隽，殊淺弱不耐諷詠。卷下與伯敬、友夏唱和之什，亦非竟陵體上乘。憶魏憲《詩持二集》卷三選茂之詩，如《泛舟青溪與友夏言別》云：“屢烟橋欲失，乍月水疑深”；《東下舟中作》云：“沙遠樹疏都若影，天低月近漸成光”。皆楚風之佳者，均未入選。【徐元歎《天池落木庵存詩》《林茂之與竟陵先生始昵終隙竟陵沒後三十二年不相聞乙未晚秋□金陵客至突而惠詩答以此篇林七十六長余十□》】

卷上《西湖竹枝詞》：“裊裊春光桃李時，好花多謝縣官司。從他風雨催零落，不許行人折一枝。”“湖心亭上夕陽殘，攏得船來只一看。郎醉只因貪酒薄，儂寒不為着衣單。”

卷下《立秋》：“今夕新秋氣，蕭疎便不同。薄雲催細雨，一葉墮涼風。作客悲應始，懷人思未窮。坐來閒寂寂，只覺小庭空。”

《觀大西洋自鳴鐘漏刻》：“物象日虛空，誰參造化功。傳來西國漏，鑄出首山銅。法地機常轉，規天巧不窮。絙懸看繞獸，斡起訝旋蟲。時刻音聲變，華夷甲子同。神靈應莫測，人方幾能通。豈待霜初降，還知日始終。”按吳梅村詩云：“自鳴鐘應自鳴琴”[11] ，未嘗敷陳鋪比也。甌北、藏園兩家集中皆有詠自鳴鐘詩，頗窮刻劃。茂之此作雖不工，要為先聲矣。《廣陽雜記》卷三謂：“通天塔，即自鳴鐘也。”是明末尚有此別稱。程夢星《今有堂集》卷二《分藜集》有《自鳴》五言排律（“似聆金作正，更覺水虧盈”）。《莊諧選錄》卷七云：“揚州人能製鐘，其法蓋傳之利瑪竇，甚為古舊，多有不合用處。西人已再三改變，而揚州之鐘仍如故也。”《履園叢話》卷十二：“自鳴鐘表皆出於西洋……近廣州、江寧、蘇州亦能造，然較西法究隔一層。”


百五


郭麐《爨餘叢話》六卷。頻伽《靈芬館詩話》、《樗園銷夏錄》，余皆見之。此書之成，已在晚歲，所標舉泰半人皆寂寞無高名，句則纖妍落小樣。偶有佳語可摘。其論荊公、山谷二事甚精，補入《談藝錄》[12] 。

卷一連澄齋文：“松影到門知月上，鼓聲喧枕有潮來。”

張鱸江士元《道中即事》：“深深淺淺水成河，曲折長堤馬上過。家在五湖烟雨裡，却來趙北看微波。”

張簴堂鍾《清明坐雨》：“一番風雨了佳辰，賸得流鶯哭暮春。誰念萋萋芳草下，當年亦是踏青人。”《漢陽五家詩選》卷十二文師汲《牛頭寺看桃花口占》：“花下纍纍三大土，當年曾是看花人。”

卷二王竹嶼鳳生《曉行》：“淡月侵尋成曉色，白楊生小是秋聲。”

楊瑤水鍾寶《聽女郎洋琴》：“絲非絲，竹非竹，桐裁便面柱金粟。瑟非瑟，箏非箏，十三金縷雙雙橫。不用銀甲彈，不用龍香撥。湘筠擘破綠參差，敲動纖纖手腕活”云云。按《甌北詩鈔‧五古二‧同北墅漱田觀西洋樂器》外，又見此詩及魏默深《古微堂詩集》卷六《澳門花園聽夷女洋琴歌》、《清詞玉屑》卷十載朱和羲《聽番女康姑彈風琴賦念奴嬌詞》有云：“重門半掩，向簾櫳小立，輕輕彈指”，自注：“番俗門雖輕掩，必以指輕彈乃入。”《湖海詩傳》29 禇廷璋《聽同舟李翠園鼓洋琴》七古[13] 。

“姚姬傳先生主講鍾山時，與隨園時相過從，而酬倡絕少。兩先生詩文體格迥然殊途，故議論亦多不合，然未嘗相輕相軋也。金陵學者自立異同，遂以姬傳為隨園作墓志為不宜，先生於尺牘中言之。悠悠之口，嘻其甚矣。先生為隨園挽詩，皆適如隨園之分。惟第二首稍露不滿之意。”

“近日詩人自命者甚夥，嘗記亡友錢同人語予云：‘近來無人不詩，無詩不律，無律不七，無七不陽。’問末語云何，曰：‘七陽韻寬易押耳。’此可一笑也。”按《野叟曝言》第四十七回鷹鼻蟹眼少年《梅詩》云：“少小之時喜七陽，七陽到手蟹爬床。”[14] 此之謂也。

卷三：“昔人評書論詩，多為形似之言，隽永可喜。余仿其意，取平生耳目所接，先達故交，各為題目。不足為定評，聊示己意云爾。隨園詩如大海回瀾，長河放溜，珠貝畢呈，泥沙雜下。惜抱軒詩如如彜器法物，古色斒斕，未敢褻觀，恨少適用。時帆詩如草衣木食，衹合深山偶逢世人，間作俗語。船山詩如偃師眩人，頃刻百變，去其膠漆，未免嗒然。銑夫詩如搏力旬卒，勁銳無前，緩帶輕裘，雍容不足。蓮裳詩如程尉治兵，嚴整斥候，而士卒無佚樂之心。（中略）芙初詩如組練三千，軍容壯麗，而乏蒼頭特起之師。甘亭詩如慶喜多聞，晚證無學，結集三乘，自含佛恉（下略）。”按頻伽《詞品》，雅麗足配司空《詩品》，世多知者。此篇亦可與洪稚存《北江詩話》卷一中詩評並傳，而稱引無人。

“《湛然居士集》近體詩多以仄誤平，豈北人於音韻不甚講乎？楚材為元開國文臣之冠，而詩膚淺粗俗。《贈蒲察元帥詩》（《湛然居士文集》卷五）第五首、《戲作》（卷六）第一首、《贈高善長》（卷十二）皆有‘碧髯官妓撥胡琴’、‘歌姝窈窕髯遮口’、‘佳人多碧髯’，亦可異矣。”

“皇甫名、字全用《毛詩傳》‘湜湜，持正也’。山谷‘魯直’二字見柳州《先友記》。”

卷四：“穀人祭酒為余序二集詩云：‘在京師時，與味辛、船山唱和。’然余實未識味辛先生也。《亦有生齋詩》自少至老揔持一律，於毘陵諸公中，最為純粹，微覺平衍少奇氣。《都門留別》云：‘下車事已同馮婦，縮屋心誰信魯男。’”
卷六：“盛澤卜孟碩，萬曆時人，自署門曰：‘鄉人皆惡，國士無雙。’”

[1]“四部”原作“四庫”。

[2]“奕奕”原作“一一”。

[3] 原文脫落“石”字。

[4]“商略”原作“商量”。

[5]“魯展禽”原作“唐展禽”。

[6]《手稿集》168頁書眉、頁邊重引倪元璐此二詩，“文貞”作“文正”，“偏嫵媚”作“真嫵媚”。

[7] 此詩應屬釋英《白雲集》訛入《靜居集》者。

[8] 史繩祖《坡詩不入律》：“曹、鄶雖小，尚有四篇之詩入《國風》。楚雖大國，而三百篇絕無取焉，至屈原而始以《騷》稱，為變風矣。黄又嘗謂坡公文好駡，謹不可學。又指坡公文章妙一世，而詩句不迨古人。信斯證也。”

[9]“麗春堂”原作“麗堂春”。

[10] 原文脫落“人”字。

[11] 原文“應”作“對”。

[12] 論荊公見《談藝錄‧一九‧83頁補訂二十五》，論山谷見《談藝錄‧三○‧108頁補訂一》。

[13]“29”原作“27”。

[14]“喜”原作“愛”。