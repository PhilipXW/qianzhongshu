《容安馆札记》741则


七四一


續七三九則：

《全唐文》卷七一四李宗閔《隨論上下篇》。按見第二五○則論《盱江集》、第五七五則論《嵩山集》卷十三《儒言》。

〇卷七一五韋處厚《興福寺內道場供奉大德大義禪師碑銘》：“花房百億，一土一佛。澄波千川，一水一月。月體其二，波影千別。”按參觀第四八一則論唐譯《華嚴經》卷二十三。

〇卷七二一楊敬之《華山賦》以澀語為排比，已開孫可之。中間“見若咫尺”一節，與昌黎《雜詩》、香山《夢仙》、長吉《夢天》皆炎炎大言，參觀第六四○則論昌黎此篇。中間論封禪語，與柳州《貞符》相近。

〇卷七二三成表微《唐故太子洗馬博陵崔府君墓志銘》：“伯仲五人，皆美鬚鬛、麗容貌，各身長六尺二寸。”按記事愈詳盡委曲，愈失真相，如“二寸”是也。參觀卷三四一顏真卿《顏君神道碑》。

〇舒元輿乃皇甫持正以後，杜牧之、李義山、孫可之、皮襲美以前一作手，非沈下賢所及。存文十六首，《牡丹賦》世所傳誦，實則瑰瑋之篇，十而七八。卷七二七《上論貢士書》寫應試之日入場狀，有云：“八百人盡手携脂燭水炭，洎朝晡餐器，或荷於肩，或提於席，為吏胥縱慢聲大呼其名氏，試者突入，棘圍重重，乃分坐廡下，寒餘雪飛，單席在地。”可與李泰伯《盱江全集》（康熙四年刊本）卷三十四《寄祖秘丞詩》（見第二五○則）、陳見復《陳司業文集》卷三《別號舍文》所謂“試士之區，圍之以棘，（中略）偏袒徒跣，担囊貯糒，聞呼唱諾，受卷就位”、又《兒女英雄傳》中一節參觀。艾南英《前歷試卷自序》寫棘圍之苦更甚（《明文海》卷三百十二）。【《野客叢書》25：“舒元輿《國庠記》謂：‘詩書禮樂，國之洪源。秦窒，而漢復濬，生公孫弘、兒寬、卜式之徒。’僕觀卜式不學，無預漢家文治，元輿失言。”】

〇卷七二七舒元輿《唐鄂州永興縣重巖寺碑銘》：“有摩尼焉，大秦焉，祆神焉。合天下三夷寺，不足當吾釋寺一小邑之數也。”按七三○鄭亞《太尉衛公會昌一品制集序》亦云：“而又移摩尼之風，壞浮圖之俗。”摩尼教於武后時入唐，後世“喫菜事魔”所昉，詳見沈子培《海日樓札叢》卷六、王靜安《觀堂別集》卷一《摩尼教流行中國考》。大秦教即景教，祆神即拜火教。元輿“天下三夷寺”一語，最為概括，近代考論唐代西域流通者俱未引此及鄭亞語。

〇卷七二七舒元輿《玉筯篆誌》：“斯去千年，氷生唐時。氷復去矣，後來者誰？後千年有人，誰能待之？後千年無人，篆止於斯。”按《隱居通議》卷一引林竹谿序《玉軒詩筌》有云：“師學之傳，豈直以詩？詩又不傳，學則誰知？後千年無人已而，已而後千年，有人留以俟之。”歐公《集古錄跋尾》卷八《唐滑州新驛記》：“李陽冰篆，碑其陰有銘曰：‘斯去千載，氷生唐時。氷今又去，後來者誰？後千年有人，吾不知之；後千年無人，當盡於斯。嗚呼郡人，為吾寶之。’不知作者為誰？”趙秉文《滏水文集》卷十一《文獻黨公懷英神道碑銘》曰：“至於篆籒之妙，後數百歲復有一陽氷，則不可知；後數百歲無復一陽氷，則書止於斯，噫！”

〇卷七三○樊宗師《絳守居園池記》。按參觀第七三一則論徐彥伯《南郊賦》。《記》中“西南有門曰虎豹，左畫虎搏，（中略）彘匿地”云云，當與卷八二七韋承造《釋武豹門記》參觀[1]。所謂“其門北向，左畫白虎，執以蒼頭之手。右畫大豕，拒以雄武之威。武屬木，以木臨亥位，故以豕承之。寅主東方，故畫東垣。豹主西方，故誌西壁。乾符二年四月六日，絳州刺史韋承造記”，吳、趙諸家注所未引。《禮記‧郊特牲》曰：“迎虎，為其食田豕也。”畫虎搏豕當以此，承造所說不為當也。【“白豹玄斑，飫距掌胛”，趙注：“豹自舐其距，胡人手撫豹胛。”按《庾子山集》卷三《和宇文京兆遊田》：“熊饑自舐掌”，倪注僅云：“熊蹯也”，同此。“The bear sucking its paws”。】又韓愈門下，皇甫持正已每苦詰屈，故牛希濟《文章論》卷八四五云：“又有釋訓字義，幽遠文意，觀之者久而方達，乃訓誥雅頌之遺風，即皇甫持正、樊宗師為之，謂之‘難文’”云云。稍後如舒元輿、沈下賢每為“澀體”，元輿之《斲琴志》卷七二七不可句讀，下賢之《謫掾江齋記》卷七三六亦多聱牙結舌之語，樊紹述特其尤甚者。韓公之子昶《自為墓志銘》即云：“宗師文學為人之師，文體與常人不同，昶讀慕之。一旦為文，宗師大奇。其文中字或出於經史之外，樊讀不能通”（卷四七一），蓋已舍家鷄而逐野鶩矣！段柯古文如《送窮文》、《寂照和尚碑》（卷七八七）亦冷字澀句。參觀第七二四則論《太平廣記》卷四四八引《乾𦠆子‧何讓之》條。晚唐如高彥休《唐闕史》亦此體。明季文敝艱晦之風復起，而又加以纖仄，如王覺斯諸《賦》，直紹述之遺孽，倪鴻寶尚不詭僻至此也！入清則先有胡石笥，後有高陶堂耳。《宛陵集》卷四九《寄題絳守居園池》詩“苞潭梁島甲癸丁”云云，即櫽括原《記》。《楊誠齋集》卷七十五《喚春園記》全學宗師，亦奇作也。王穀原《丁辛老屋集》新安曹氏刊本卷七《晚出西郭至斗門道中戲集絳守園記中五字句為二絕》。《湛淵靜語》卷一載此《記》，頗多異文，附盧處道摯一《跋》，即效紹述文體。《越縵堂日記補》第三冊咸豐六年四月二十八日論胡稚威極服樊宗師，而詆歐陽以下，周素人眉批曰：“若見樊宗師全集或五、六篇則猶可，若衹此《絳守園池》及《登越王臺詩敘》，則甚可笑也”云云，語亦得間。稚威《石笥山房文集》卷五有《跋絳守宮園池記》略謂“自宋歐陽氏之徒出，雜相詆訶，飽粱穀而却鳳丸，聽鐘鼓而廢嘂沂”云云。黃石牧《𢈪堂集》卷二十一《詹言下》云：“樊紹述澀體不可有二，山陰周進士宋為時文曰《杵鍼》，胡穉威作《序》學樊體，予戲通釋其艱旨險詞，則恒文耳。焦徵君贊以詩曰：‘辛苦披尋絳守居，瑤翻碧瀲六朝餘。九原欲喚歐陽起，教見三墳以上書。’以歐陽常黜軋茁、譏札闥也。予因復戲書《杵鍼》後云：‘淛彥弁帖括業，式魁紀公，衍言六百七十三，殲剷亨詞、助語、黮塞、佶聱，鏤播豆目，若闖翳霾、諏盲傖，罔弗駴讋弭伏死。古《絳記》工澀，秦田水月尚判，譬砂塗鬼符，眉髯劾雄，拾艱深、揜膚近，邇虞蒙譙鳳，字庸嵌刺僻體，句澤抹竄棘文”云云，尤堪絕倒。“焦徵君”謂焦袁熹，“秦田水月”以下謂青藤、東坡、楊子雲、錢蒙叟、劉子威也（卷三十《駁徐文長讀絳記判》云：“好奇韓子，固宜臭味之投；正體歐公，偏譽文章之盛。而文長例諸畫鬼，鄙以雕蟲。不思虀蕒啖麩文長《上饋文》何異嵬眼澒耳？翼垂羽鎩《隍災對》（《青藤書屋文集》卷三十《附記質隍災而予否之之語》）悉殊碧瀲瑤翻？矜己用奇，嗔人好僻”云云。《徐文長集》卷三十《讀絳州園池記戲為判》云：“正好試官，軋茁刺刷；枉誣盤誥，詰曲聱牙。靺鞨非真，空青是假，難逃賈胡眼雙鷂子精明；芒硝八兩，大黃半斤，且瀉夜义泥一馬桶齷齪。辟如丹砂磊塊，宜用畫鬼書符，煮服必且殺人；亦似假山巉巖，強要興雲出雨，細看總無活物。束之高閣，毋乃大苛；弄向孤琴，庶幾別調。”顧亭林《佚文輯補‧與歸莊手札》：“慕容王之銘，樊宗師作之（‘帝顓頊，都石十一’云云）。”【《純常子枝語》卷三十八云：“徐世溥《榆溪詩話》云：‘詩至唐，聲直是有別傳，即用字亦有不得泥古者。如“子規”在《史記‧曆書》作“秭鳺”，今從“子規”則輕秀，若書作“秭鳺”，則癡拙矣。南榮子曰：“螮蝀、長虹，一物也。”又皆一“東”韻，而律以“螮蝀”押，則滯矣。三百篇固有不可入律詩者也。’余謂此唐與六朝之界限。序、記之文，韓、柳猶用奇字。廬陵以後，乃湛然清澈，與此正相同耳。”】【《隱居通議》卷十五：“《絳守居園池記》亦何奇古之有[2]？磽戞磊塊，類不可讀。”】【董逌《廣川書跋》卷八《園池記别本》：“文既怪險，人患難知，蓋紹述亦釋於後。自昔不知，故世不得考之。崇寧三年，余至絳州，乃剔刮劘洗，於其後刻回漣亭名、香亭名、薪亭名、槐亭名、望月亭名、柏亭名、鷴白鷴亭、鷺白鷺亭、白濱亭名、雅薛姓，絳人、文安裴姓，聞喜人、軌梁姓，為正平令、蒼塘亭名、風亭名、鼇亭名，如此而後可以識也。”】【王惲《秋澗大全集》卷二十五《讀絳陽園池記》：“樊守文章未易窺，艱深宜背後人譏。一言能盡興衰理，愛煞當年李格非”；“周孔文章載道輈，定刪元自典謨留。不知魁紀操觚意，地絕天通孰與儔？”】

〇沈亞之為文宗旨，略見卷七三五《送韓靜略序》。稱說退之，復曰：“祭酒導其涯於前，而後流蒙波，稍稍自澤”，足徵源流所自。然好塗飾而欠洗鍊，章句未能妥適，殆所謂“春治”而未能“秋治”者耶？卷七三五《與潞鄜州書》、卷七三八《李紳傳》、《馮燕傳》庶幾跌宕昭彰，韓公法乳。[3]卷七三五《送洪遜師序》云：“余不知佛，故序無以備汝曹之事”；卷七三八《靈光寺僧靈佑塔銘》云：“匪媾匪育，孰後爾己？”【V. Pareto,A Treatise on General Sociology, tr. A. Bongiorno & A. Livingston, Dover Publications, vol. I, pp. 854-5, §1376: “A community in which sexual unions were altogether prohibited would soon disappear unless as was the case with the Essenes, it were replenished by recruits from other communities... The Church, however, managed to hit on the golden mean, taking the position that matrimony was a praiseworthy state though less saintly than virginity.”】【袁子才、趙甌北詩[4]】亦皆如韓公之佔身分。《謫掾江齋記》卷七三六乃集中最刻意鑄詞之作，然惟“蕉旗竹篲”、“帚風篩月”數語可采耳（卷七四○劉寬夫《𠜴竹記》云“密可以泊晴烟，疏可以漏宵月”[5]，便平鈍矣）【黃庶《伐檀集》卷上《署中新栽竹》：“少已留風住，疎宜待月篩”；張先《于飛樂令》：“曲房西、碎月篩簾”】。參觀L. Risso Tammeo,Il Passero Solitario: “Il pino aspro coi suoi mille aghi pettinava il vento” (Dino Provenzal,Dizionario delle Immagini, p. 682)，又E. Cavacchioli,I Poeti futuristi: “Le foreste raccolte, che tagliano a fette la luna / nell’intrico dei rami immobili rigidi e neri” (p. 793)。第七○二則論《圖繪寶鑑》。他如同卷《閩城開新池記》之“閩城吻海”、《為人撰乞巧文》之“細綃縷於藕腸兮”，亦纖異可喜。卷八百七司空圖《情賦》云：“扶蘭心兮牽藕腸”，語即取此。

〇卷七三八沈亞之《盧金蘭墓志銘》：“為綠腰玉樹之舞。”按卷七三六《歌者葉記》云：“綠腰俱矚葉曰：‘幸終聲。’”【《演繁露》卷二（《儒學警悟》本）：“段安節《琵琶錄》云：‘貞元中，康崑崙善琵琶，彈一曲新翻羽調《綠腰》’，注云：‘《綠腰》即《錄要》也。本自樂工進曲，上令錄其要者，乃以為名，誤言《綠腰》也。’而《白樂天集》有《聽綠腰詩》，注云：‘即《六么》也。’”】

〇卷七三八沈亞之《馮燕傳》，自言得其事於“外郎劉元鼎”，即卷七一六《使吐蕃經見紀略》作者也。司空圖有《馮燕歌》，結云：“為感詞人沈下賢，長歌更與分明說”，即本此《傳》。

〇卷七四六劉三復《請誅劉從諫妻裴氏疏》：“阿裴已不得免於極法矣。（中略）阿裴廢臣妾之道。（中略）阿裴請準法。”按名字冠“阿”，所以稱男子也，見第三九四則。姓氏冠“阿”，所以稱婦女也。卷七七六李商隱《為河東公上西川相國京兆公書》：“阿安未容決平，遽詣風憲”；卷九八二闕名《對婢判》：“命官婦女阿劉母，先是蔣恭家婢，被放為客，女懷阿劉，娠出嫁”；《唐文拾遺》卷三○吳汝納《訴吳湘屈殺狀》：“臣弟湘（中略）娶（中略）顏悅女為妻。（中略）估阿顏資從衣服作錢數。（中略）顏悅繼室阿焦”（《册府元龜》卷八七五）；《唐文續拾》卷十三《優婆夷阿劉造石浮圖銘》：“有清信優婆夷阿劉爲亡過夫、亡過男在禪院内敬造七級浮圖一所”；《敦煌掇瑣》第四十八《翟明明受田清單》：“妻阿馬”，第六十《寡婦阿龍訴狀》；《鑒誡錄》卷六《戲判作》條：“李紹妻阿鄧”；。《雲麓漫鈔》卷十云：“婦人無名，以姓加‘阿’字；今之官府，婦人供狀，皆云‘阿王’、‘阿張’。”《太平廣記》卷一○二《沈嘉會》條引《報應記》云：“有婦人阿造”；卷二八三《阿來》條引《朝野僉載》云：“師婆阿來”；卷三五八《齊推女》條引《玄怪錄》云：“乃命追阿齊”；卷三七一《梁氏》條引《洛陽伽藍記》云：“阿梁，卿忘我也！”

〇杜牧之古文直接韓、柳，《燕將錄》（卷七五六）一篇駸駸班、馬，習之、持正輩皆非其倫。李蓴客極稱之（《越縵堂日記補》咸豐五年七月一日），良有以也。觀其《答莊充書》卷七五一論文明切，高出沈下賢《送韓靜略序》多多許。□作亦真能意、氣、詞彩三者兼到，不負所言。卷七五三《杭州新造南亭記》闢佛家果報之說，有曰：“買福賣罪，如持左契，交手相付”，又曰：“文宗皇帝嘗語宰相曰：‘古者三人共食一農人，今加兵、佛，一農人乃為五人所食，其間吾民尤困於佛’”云云，亦昌黎遺教。觀卷七五四《書處州韓吏部孔子廟碑陰》、卷七五六《唐故灞陵駱處士墓志銘》，可徵心法所在矣。【張宗泰《魯巖所學集》卷十四《再跋唐文粹》謂牧之《上宣州高大夫書》言春秋時事皆微誤。梁玉繩《瞥記》卷四：“《魏書‧儒林傳》：‘孫惠蔚周流儒肆，有名冀方，因侍講佛經愜旨，詔加號“法師”。’柳州《道州文宣王廟碑》有‘《易》師沙門凝𧦬、助教某、學生某等’。杜樊川《燉煌管內釋門都監察僧正兼州學博士僧慧菀除臨壇大德制》云：‘利根事佛，餘力通儒。領生徒坐於學校，貴服色舉以臨壇。勉弘兩教，用化新邦。’”《癸辛雜識》：“唐世士大夫重浮圖，見之碑銘，多自稱弟子，此已可笑。柳子厚《道州文宣廟記》云：‘……易師沙門凝。’安有先聖之宮，而可使桑門橫經於講筵哉？此尤可笑者！然《樊川集》亦有《燉煌郡僧正除州學博士僧慧苑除臨壇大德制》，則知當時此事不以為異也。”】

〇卷七四八《晚晴賦》，略本舒元輿《牡丹賦》而踵事增華者。

〇卷七四八《阿房宮賦》：“縵立遠視，而望幸焉，有不見者，三十六年。”按《紅樓夢》二十四回寶玉問小紅曰：“你也是我這屋裡的人麼？我怎麼不認得？”小紅答曰：“不認得的也多呢，豈止我一個”云云，大某山人評：“即‘不得見者，三十六年’意”，讀書頗有會心。《後漢書‧南匈奴傳》記王昭君“入宮數歲，不見御，積悲怨，乃請掖庭令求行，帝見大驚。”古今情事類此者，多矣！荊公《明妃曲》云：“君不見，咫尺長門閉阿嬌，人生失意無南北。”方植之說之曰：“失意不在近君，近君而不為國士之知，猶泥塗也。”永叔《再和明妃曲》云：“耳目所見尚如此，萬里安能制夷狄”[6]，《紅樓夢》六十四回寶釵極稱其“命意新奇”。劉繼莊《詠王昭君》第二首云：“漢主曾聞殺畫師，畫師何足定妍嗤。宮中多少如花女，不嫁單于君不知”[7]，更深於感慨矣。王正德《餘師錄》卷四引《潘子真詩話》記曾子固謂《阿房宮賦》“鼎鐺玉石，金瑰珠礫”，“瑰”當作“塊”；《野客叢書》24謂《阿房宮賦》“明星熒熒”一節與楊敬之《華山賦》“見若咫尺”一節同一機杼，“歌臺暖響”云云，體魏卞蘭《許昌宮賦》“其陰則望舒涼室，義和溫房，隆冬御絺，盛夏重裘，一宇之深邃，致寒暑於陰陽”（《藝文類聚》卷六十二、《全三國文》卷三十二補輯數句）；《學齋佔畢》卷二謂“未雲何龍”後人妄改作“雩”字。會記於此，餘見第六七五則。【《茶香室叢鈔》卷八引“《墨客揮犀》論牧之《華清宮》詩：‘詞意雖美，而失事實。明皇以十月幸驪山，至春還宮，荔枝盛暑方熟。’按秦始皇未嘗一日居阿房宮，牧之《賦》亦失實也。”】【《賓退錄》卷七駁《阿房宮》：“‘未雩何龍’是誤以龍星見為真龍。其《賦》與秦事牴牾者甚多，如阿房廣袤僅百里，牧謂‘三百餘里’；秦始皇二十六年盡并六國，乃謂‘有不得見者，三十六年’；阿房終始皇之世，未嘗訖役，《秦本紀》所謂‘殿屋複道’云云者，謂渭北宮宇，非阿房。程泰之《雍錄》皆辨之，獨未及‘未雩何龍’之誤。洪駒父《詩話》載鮑欽止說，謂古本作‘未雲何龍’。”《學齋呫嗶》甚稱《賦》中“‘焚椒蘭也’不可及：六經止以椒蘭為香，《楚詞》亦云：‘椒漿蘭膏’，若‘沉檀’、‘龍麝’等字，皆出於西京以後。”】【《蘭亭序》：“後之視今，亦猶今之視昔”；貞觀十一年馬周上疏：“故當脩於可脩之時，不可悔之於已失之後也。蓋幽、厲嘗笑桀、紂矣，煬帝亦笑周、齊矣，不可使後之笑今如今之笑煬帝也”（《通鑑‧唐紀十一》）。《阿房宮賦》“後人而哀後人也”本此。趙湘《南陽集》卷一《姑蘇臺賦》：“吳之滅也，人或悲之；吳之後也，秦其鄰之。秦人亦悲，悲之未終，變之為阿房宮；阿房之後，魏人復哀，哀之未已，變之為銅雀臺；銅雀之後，陳人知之，陳不自見，變之為水殿；水殿之間，隋君及之，隋不自憂，變之為迷樓。迷樓之後，知之而不自知者，雖百世可知也。吁！”[8]】【《荀子‧不苟篇》：“故千人萬人之情，一人之情也。”《阿房宮賦》：“嗟乎！一人之心，千萬人之心也。”】

〇卷七四八杜牧《望故園賦》：“月出東山，苔扉向關。”按東坡《赤壁賦》語本此。

〇卷七五一杜牧《與池州李使君書》。按參觀第七九○則論少陵《暮秋枉裴道州手札率爾遣興寄遞呈蘇渙侍御》詩。

〇卷七五二杜牧《與人論諫書》，精微之論，可廣《韓非‧說難》。《隋書》卷六十二高祖謂趙綽云：“撼大木不動者，當退”；又云：“啜羹者，熱則置之。天子之威，欲相挫耶？”可與牧之論人君與諫者“一決怒氣”，故“因諫而生亂”云云參觀。《霞外攟屑》卷七上則謂牧之語本之《晉書》卷八八《孝友劉殷傳》[9]【《十六國春秋輯補‧前趙三》】（“殷常戒子孫曰：‘事君之法，當務幾諫，凡人尚不可面斥其過，而況萬乘乎！夫犯顏之禍，將彰君過’云云”），而為老蘇《諫論》、魏叔子《書諫論後》之藍本。《漢書‧薛廣德傳》：“上欲御樓船，廣德諫宜從橋，曰：‘陛下不聽臣，臣自刎，以血污車輪，陛下不得入廟矣！’上不說。先驅光祿大夫張猛進曰：‘臣聞主聖臣直。乘船危，就橋安，聖主不乘危。御史大夫言可聽。’上曰：‘曉人不當如是耶！’”亦此意。

〇卷七五三杜牧《上宰相求湖州第二啟》。按參觀第二五三則論Leopardi: “La Sera del dìdi festa” (Opere, acura di S. Solmi, p. 60)。

〇卷七五五杜牧《唐故平盧軍節度巡官隴西李府君墓志銘》載李戡斥元、白詩語，徵之元微之《上令狐相公詩啟》、《白氏長慶集序》、白樂天《與元九書》所云，無乎不合。微之言“新進後生，倣效而失之，至於支離褊淺”；樂天言“時之所重，僕之所輕。”李戡所譏“纖艷不逞，流於民間，疏於屏壁”者[10]，正謂此類。卷七九七皮日休《論白居易薦徐凝張祜》云：“凡言之浮靡豔麗者，謂之‘元白體’。二子規規攘臂解辯，而習俗既深，牢不可破。非二子之心也。”卷七六五顧陶《唐類選後序》云：“若元相國稹、白尚書居易，擅名一時，天下稱為‘元、白’，學者翕然，號‘元和詩’。其家集浩大，不可雕摘，今共無所取，蓋微志存焉”云云，亦李戡之意；卷七八○李商隱《太原白公墓碑銘》載香山言行頗備，而不道其詩，有云：“姓名過海，流入鷄林、日南有文字國”，亦未言其因詩，不無褒貶微旨；卷八○七司空圖《與王駕評詩書》則直斥元、白“力勁而氣孱，乃都市豪估耳”；卷八六三陶穀《龍門重修白樂天影堂記》極稱其政績，又謂“著策數十篇，盡王佐之才；有文七十卷，導平生之志”，而亦不道其詩，可參證。卷八二○吳融《禪月集序》云：“國朝為能歌詩者不少，獨李太白為稱首，蓋氣骨高舉，不失頌詠風刺之道。厥後白樂天為諷諫五十篇，亦一時之奇逸”云云，亦衹取樂天諷喻之體。卷八二三黃滔《答陳磻隱論詩書》駁李戡[11]，遂并謂《長恨歌》為諷諭矣。【《西溪叢語》卷上：“《河嶽英靈集》不載杜；《中興間氣集》不取李；顧陶《唐詩類選》不收元、白、劉、柳、杜牧、李賀、張祜、趙嘏；《極玄集》不收杜。彼必各有意也。”】

〇卷七五九裴延翰《樊川文集後序》。按形容牧之文章一節，略師皇甫持正《韓文公墓志銘》，而開李義山《元結文集後序》，詳見第六七五則。

〇卷七六三蘇絳《賈司倉墓誌銘》。按敘事殊不了了，如“解褐授遂州長江主簿”云云，豈曾中進士耶？隻字不道浪仙為僧及受知昌黎事，,且序云：“片雲獨鶴，高步塵表”，而銘云：“名高天下，鶴不在雲。早振聲光，高步出羣。”數行之間，自相矛盾。卷七六四裴敬《翰林學士李公墓碑》亦謂太白詩“格高旨遠”，若神仙“雲行鶴駕”。卷八二三黃滔《答陳磻隱論詩》云：“逮賈浪仙之起，諸賢搜九仞之泉，唯掬片氷；傾五音之府，只求孤竹。雖為患多之所少，奈何孤峯絕島，前古之未有”云云，亦見晚唐時浪仙聲名之大。李洞鑄金以事，可以參證。《唐文拾遺》卷六一收席啟寓《唐百名家詩集‧長江集》載闕名《題賈浪仙贊》云：“惟可與島，交情合道。吟水望月，不知其老。島可與清，句□詩精。流行此集，四時代成。世不得失，人不得平。大哉浪仙，雲山是營。”

〇卷七六五杜宣猷《李君故夫人京兆杜氏墓誌銘》：“夫人諱瓊，字瓊。”按唐人為婦人作碑傳，皆不言其名，諸史后妃傳亦尠道其名字者【《舊唐書‧后妃列傳》：“楊國忠妻裴柔”】，此篇破例。

〇卷七六五顧陶《唐詩類選序》：“由是諸集悉閱，且無情勢相託，以雅直尤異成章而已”；《唐詩類選後序》：“不懼勢逼，不為利遷。”按作時人詩選、詩話者之弊，已拈出於此矣。

〇卷七六七陳黯《送王棨序》，按參觀第七八九則論杜少陵《謁先主廟》。陳黯《本貓說》，參觀Agnes Repplier,The Fireside Sphinx, pp. 4-9 on the Egyptian worship of the cat。又陳黯《華心》，按參觀第一一一則W. Jaeger,Paideia, III, p. 79。

〇卷七六九至七七○，王棨存文二卷，皆律賦也。流易而未精麗，惟《江南春賦》七七○一篇最佳，非浪得名也。《綴珠為燭賦》七七○參觀第七二四則論《太平廣記》卷二二六《隋煬帝》。

〇晚唐作者，李商隱庶幾全才，惟不為詞耳【鄭方坤《蔗尾詩集》卷五《論詞絕句‧之三》：“為少金荃詞一卷”，自注：“溫、李齊名，溫實不及李。李不作詞，而溫為花間冠冕，古人善於用長如此”】。古文開孫、劉而不澀，駢文追王、駱而愈鍊。同時杜牧古文堂宇較弘，而駢文則不中為商隱輿儓矣。卷七七一《代彭陽公遺表》、《代安平公遺表》、《代僕射濮陽公遺表》悱惻綿密，尤駢文中傑構。又按據現存篇軸論之，韓、柳以後為古文者，尚不如為駢文者之多。然古文名家輩出，駢文大家唯義山一人。自是而後，為古文者愈少，皮、陸、表聖、昭諫而外，滔滔者莫非駢文，亦變而為纖弱冗滑，古意蕩然矣。卷八二三黃滔《與王雄書》明知儷偶之不足貴，望韓退之、元次山之風復行於當時，而己乃不工為古文，可參消息。牛希濟知尊古文，而自作平衍，期於旨達卷八四五，無與於文章之觀。楊夔小有致，而其細已甚。【《直齋書錄解題》卷三：“《蜀爾雅》。《館閣書目》案：李邯鄲云唐李商隱采蜀語為之。”】

【牧齋《初學集》72《顧仲恭傳》（名大韶）載所作《又後虱賦》曰：“李商隱有《虱賦》，陸龜蒙有《後虱賦》。李止譏其齧臭，未盡其罪也。陸更賞其恒德，則幾好人所惡矣。作《又後虱賦》以正之：‘仁不害人，義不穿窬。傷人及盜，漢法必誅’云云。”】

〇卷七七一李商隱《蝎賦》：“厥虎不翅，厥牛不齒。爾兮何功，既角而尾？”[12]按卷七七六《別令狐拾遺書》：“牙齒者恨不得翅羽，角者又恨不得牙齒。”《漢書‧賈誼傳》：“所謂假賊兵為虎翼者也”，應劭注：“《周書》云：‘無為虎傅翼，將飛入邑，擇人而食’”（《後漢書‧翟酺傳》注引《韓詩外傳》亦云，今本《外傳》無其語）；《董仲舒傳》：“予之齒者去其角，傅其翼者兩其足”，師古注：“謂牛無上齒，鳥不四足”；《法言‧淵騫篇》：“酷吏?曰：‘虎哉！虎哉！角而翼者也。’”

〇卷七七五李商隱《上李尚書狀》。按參觀第八則論唐人詩文用本朝故事。

〇卷七七六《別令狐拾遺書》。以第七七三則《史記‧孟嘗君列傳》節移此。

〇卷七七六《與陶進士書》：“嘗自呪，願得時人曰：‘此物不識字，此物不知書。’是吾生獲‘忠肅’之諡也。”參觀潘安仁《笙賦》：“人生不能行樂，死何以虛諡為”[13]；《定庵文集》卷上《與人箋二》：“某童子妍黠萬狀，志賣長者，奸而不雄，死而諡愍悼者哉！”

〇義山為文稱退之，卷七七九《樊南甲集序》云：“韓文、杜詩”，與杜牧之《讀杜韓集》絕句所謂“杜詩韓筆愁來讀”無以異。然牧之斥釋，義山非儒，則又不同。卷七七六《上崔華州書》云：“始聞長老言，學道必求古，為文必有師法。常悒悒不快，退自思曰：‘夫所謂道，豈古所謂周公、孔子者獨能邪？蓋愚與周、孔俱身之耳。’以是有行道不繫今古，直揮筆為文，不能攘取經史”；卷七七九《容州經略使元結文集後序》云：“論者徒曰次山不師孔氏為非。嗚呼！孔氏於道德仁義外有何物？百千萬年，聖賢相隨於塗中耳。（中略）孔氏固聖矣，次山安在其必師之邪？”；卷七七八《上河東公第二啟》、《第三啟》皆云夙好佛法，稱孔子為“儒童菩薩”；卷七七九《樊南乙集序》自言“尅意事佛”，發願“為清涼山行者”；李涪《刊誤‧釋怪篇》載義山文曰：“儒者之師曰魯仲尼，仲尼師聃猶龍，不知聃師竺乾，善入無為，稽首正覺，吾師師師”（陸心源《唐文續拾》卷一肅宗《三教聖象贊》與此全同，陸氏據石刻，疑後世偽託），皆可證。贊寧《高僧傳三集》卷六《知玄傳》記義山師事知玄：“願削染為弟子，鳳翔府寫玄真，義山執拂侍立”云云，當非釋子攀引之詞也。“愚與周、孔俱身之耳”即神會所謂“眾生心即佛心”；“聖賢相隨塗中”即孟子所謂“塗之人皆可為禹”，王龍溪所謂“滿街皆是聖賢”也【第七二五則論《高僧傳》】。

〇卷七七六李商隱《謝座主魏相公啟》、《謝宗卿啟》皆為弟羲叟作。卷七七九《樊南甲集序》：“生十六能著《才論》、《聖論》，以古文出諸公間。後聯為鄆相國華太守所憐，居門下時，敕定奏記，始通今體。（中略）仲弟聖樸，特善古文，居會昌中進士，為第一二，常表以今體規我，而未為能休。”蓋羲叟不工儷語也。裴度《寄李翺書》云：“時世之文，多偶對儷句，屬綴風雲，羈束聲韻”[14]，正義山所謂“今體”。卷七七七義山《為舉人獻韓郎中琮啟》云：“少承嚴訓，早學古文”，當亦指韓、柳復古文體言。前此，李習之《與陸傪書》衹云：“我友韓愈，非兹世之文，古之文也。”李漢《昌黎先生集序》云：“司馬氏以來，規範蕩悉，謂《易》以下為古文，剽掠潛竊為工耳”，謂六經為古文，非謂唐人所作為古文，然已指文體言，非指字體言。《周書》卷三八《柳虯傳》云：“時人論文體有今古之分，虯又以為時有今古，非文有今古”云云，雖早逗此意，而標立名目則始見義山文中。後來牛希濟《文章論》亦云：“今古之體”，又云：“學古文者”卷八四五。王荊公《答孫長倩書》云：“嘗記一人焉，甚貴，且有名，自言少時迷，喜學古文，後乃大悟，棄不學，學治今時文章。”《藝舟雙楫‧自序》云：“近有謂古有文、筆之別，無古文之稱，而斥稱古文者為陋。然漢人以字體而別今、古文，至宋既有時文之名，則別稱古文，亦何不可乎？”蓋不知中唐已有此稱也（“獨體曰文，合體曰字”，《漢書》所謂“古、今文”，皆指文字言，詳見《左盦》卷三《古今文攷》。宋人稱“時文”，見第四三八則《南宋羣賢小集》第四冊《梅屋詩稾‧送旦上人序》）。【劉將孫《養吾齋集》卷25《題曾同父文後》：“文字無二法，自韓退之創為古文之名，而後之談文者，必以經、賦、論策為時文，碑、銘、敘、題、贊、箴、頌為古文，不知詞逹而已。……能古文而不能時文者有矣，未有能時文為古文而有餘憾者也。……韓《顔子論》、蘇《刑賞論》，古文何以加之！而蘇之《進論》、《進策》，終身筆力，莫汪洋奇變於此。……每見樊宗師、尹師魯、穆伯長諸家之作，寧無奇字妙語，幽情苦思，所為不得與大家作者並，時文有不及焉，故也。……若究極而論，亦本無所謂古文，雖退之政未免時文耳。”】【郭麐《靈芬館集三編》卷八《與霽青論文書》：“昔之云古文者，皆言文字。以文章言者，自唐人始，蓋以為異於六朝之文而已。”】

〇卷七七八李商隱《上河東公啟》：“至於南國妖姬，叢臺妙妓，雖有涉於篇什，實不接於風流。”按參觀卷六五三元稹《誨姪等書》云：“然而未嘗識倡優之門，不曾於喧嘩縱觀，汝信之乎？”卷八二九韓偓《香奩集自序》云：“柳巷青樓，未嘗糠秕。金閨繡戶，始預風流”，亦自言雖不鄙棄勾闌，而真個銷魂，乃在良家閨秀耳。當與第八六則論Martial, I. iv、第七一八則論Ernst,Erdachte Gespräche, S. 8: “Der Dichter und das Erlebnis”、第七二八則論《女仙外史》、七四四則論G.-G. Ferrero,Marino e i Marinisti, p. 855參觀。

〇卷七七九《樊南甲集序》：“人或目曰：韓文、杜詩，彭陽章檄，樊南窮凍。”按杜牧《冬至日寄姪阿宜詩》云：“李杜泛浩浩，韓柳摩蒼蒼”；《讀韓杜集》云：“杜詩韓集愁來讀，似倩麻姑癢處搔。”合之義山此語，可徵中唐以後，四家已成文章宗主，地醜德齊。而子美、退之尤如日月出乎其類，公論早定矣。“削筆衡山，洗硯湘江，曰《樊南四六》。”按程晉芳《勉行堂文集》卷二《胡穉威文集後序》：“嘗告余曰：‘吾最惡“四六”二字。’”

〇卷七八六溫庭筠駢文極整縟，而了無氣韻，亦乏擇鍊，不如義山遠甚。

〇卷七九二秦貫《滎陽鄭府君夫人博陵崔氏合祔墓志銘》略謂：“府君諱遇一作恒，字行甫。先夫人之亡，卅一霜，享年六十。夫人博陵崔氏，以大中九年病終，享年七十有六。女一人，子六人。”是則鄭長於崔者二十五歲，當是續娶。陳眉公乃收此《碑》入《古文品外錄》，欲一雪《會真記》之誣，真癡人前不能說夢矣！董香光《容臺別集》卷一《雜記》謂嘗覩此《碑》，“當以《會真記》歲月參考之”，尚是懸而未斷之詞。陳大士《已吾集》、《曠園雜志》[15]、《筆精》（卷七）諸書遂隨聲附和。不謂顧亭林《金石記》亦信此瞽說！錢竹汀《金石目錄》卷三、《烟嶼樓讀書志》卷三、《景船齋雜記》卷下載張鯢淵《跋》、《霞外捃屑》卷九、《緣督廬日記鈔》卷五光緒十四年十一月十五日載翁覃谿《跋》引野談，皆詞而闢之。又按陳大士《已吾集》不易覯，卷十四《鄭恒古誌後跋》云：“有耕於野而獲者，則《鄭恒與其夫人崔氏誌銘》也。余過安平，在友人宋十河齋頭見之，與《會真記》全異，不獨世俗所謂《西廂》者而已。其事實甚具，其款識甚古，知為宿物無疑。十河將復刻而廣之，有闡幽翊教之思焉。余謂古人事為好事者所誣，與名人之手為詭者所託，以成天下之惑，如此類者不少，其間有幸與不幸焉。而幸得白於世者，百不一也。予以為鄭恒事不必言，而悲微之見誣於後世之信邪說者，故為書其《誌》後如此。”【毛稚黃《詩辯坻》卷四論《古文品外錄》載此文云：“後余見此搨，楷書微兼隸體，筆意遒古，而詞亦質雅，第志稱‘府君諱遇’不諱恒。而眉山黃恪復以《會真》年月參之此《碑》所謂‘夫人崔氏’者，其生年尚長雙文四歲。蓋滎陽、博陵，世通婚媾，誌中崔、鄭，不必便為鶯、恒。仲醇第欲為雪崔之地，而弗深考耳。”】【《初刻拍案驚奇》卷二十八云：“鄭恒是唐朝大官，夫人崔氏，皆有封號，何曾有失身張生的事？（中略）却是戲文倒說崔、張做夫妻到底，鄭恒是個花臉衙內，撞階死了。却不是顛倒得沒道理”云云，蓋即據眉公語也。】【郝蘭臯《曬書堂文集》卷四《讀中州金石攷書後》亦云：“《崔氏墓銘》獨為較著，然後微之矯誣之罪，一朝而白也。嗟乎！青冢埋羞，而石銘歘然出土，顯其跡以昭雪之。”】【惲子居《大雲山房雜記》卷二：“《滎陽鄭府君墓銘》夫人博陵崔氏，卒於大中九年，年七十有六，當生於建中元年庚申。《鶯鶯傳》生於興元元年甲子，自是兩人。後人改‘府君諱遇’為諱恒，以附會傳奇，是何肺肝耶？”[16]】

〇卷七九四、七九五孫樵文在劉蛻之上，較能琢句也。前人論可之文者，以兩汪最當。汪韓門《上湖文編》上冊《孫文志疑序》辨偽未必是，而指摘可之習氣，則深中肯綮。汪兆銓《惺默齋文集‧書孫可之集》謂“昌黎文無塗徑，欲學昌黎，舍可之無可徑也。”雖不知借徑可之，僅可窺《進學解》、《曹成王碑》等一體[17]，未能見昌黎之全要，亦為具眼矣。《復佛寺奏》卷七九四云：“中戶不十，不足以活一髠”云云，《隨園隨筆》卷二五謂其仿貢禹封事“以上農計之，是七十萬人受其饑”，《霞外捃屑》卷七三謂其師孔融建議肉刑又高柔上疏論禁地。平景孫《安越堂外集》卷一《經緯集後序》云：“往讀倪文貞公《詩一房同稿敘》引‘以鎛予農，饋農千鍾；以杼予女，賚女百褘’，不見今本，已為可疑。《清異錄》載《送茶與焦刑部書》‘晚甘侯十五人”云云，尤虛構之詞。’《樵隱昔寱》卷十三《孫可之集書後》考可之登第筮仕年歲最確（謂《祭梓幢帝君文》“大中十八年”當作“八年”，衍“十”字）。

〇卷七九六皮日休文凝鍊處不如可之，偶羼俗藻（如卷七九八《九諷系述》刻意仿《離騷》而《端憂》一篇中乃有“腸結多以莫回兮，淚啼劇而不流”、“汀邊月色兮曉將曉，浦上蘆花兮秋復秋”等詞賦纖巧語）；疏宕處又不如牧之，時傷漫衍。然亦是作手，與可之皆尊儒闢佛，師韓之文亦師韓之道者。可之《復佛寺奏》卷七九四、襲美《請韓文公配饗太學書》、《請孟子為學科書》卷七九六、《襄州孔子廟學記》卷七九七足徵宗旨。襲美《霍山賦》謀偏頗有取於楊敬之《華山賦》，其《桃花賦》命意又陰本之舒元輿《牡丹賦》。

〇卷七九七皮日休《六箴‧目箴》曰：“惟書有色，豔於西子。”按本之揚子雲《法言‧吾子篇》：“或曰：‘女有色，書亦有色乎？’”

〇卷七九八皮日休《鹿門隱書》：“不貨而富者曰文。”按卷七八二李商隱《祭張書記文》云：“文多為富。”[18]李《文》又云：“無事當貴。”顧逋翁《行路難》亦云：“中心無事當富貴。”皆本之北齊祖鴻勳《與陽休之書》：“緩步當車，無事為貴”（《全北齊文》卷二）。

〇卷八百陸龜蒙：魯望詩勝襲美，文尤勝襲美。儷體時有好語巧對，而氣體凡近。散體足追牧之、義山，峭折而不促迫，非可之、復愚所及。憤世嫉俗，滿腹不合時宜，如《田舍賦》、《後蝨賦》、《送小鷄山樵人序》皆卷八○○、《野廟碑》、《登高文》皆卷八○一，莫非痛乎言之，不特《甫里先生傳》“蚤虱名器，雀鼠倉庾”云云，為發聲徵色以罵也。未可據“江湖散人”之號目論皮相。《送小鷄山樵人序》遠勝其《小鷄山樵人歌》。

〇卷八○○陸龜蒙《自憐賦》：“醫甚庸而氣益盛，藥非良而價倍高。每一把臂一下杵，未嘗不解衣輟食而後致也。”按“把臂”承“醫”來，即後世所謂“把脈”。

〇卷八○○陸龜蒙《中酒賦》形容曲盡，魯望賦之最精工者，遠勝於《幽居賦》之鋪比冗長也。“意欲問而無問，夢將成而不成”、“愛靜中而人且語，愁曙後而鷄已鳴”、“背枕求穩，牽幃就黑”，可與宋白《中酒》（《老學庵筆記》卷五引）詩所謂“偷眠就黑房”、“靜嫌鸚鵡鬧”、“心和夢尚狂”諸句參證。“徒殲燕燕之髀，浸費猩猩之唇。（中略）雖馳心於萬品，且忘味於兹辰。”按《藏一話腴》記太學生續徽宗《朝來惡阻》詩所謂“選飯朝來不喜餐，御廚空費八珍盤。人間有味俱嘗遍，只許江梅一點酸。”“猩猩”、“燕燕”之對，隱本白香山《感興》第二首，陸放翁屢為之，見《談藝錄》第一四一、一四八頁。[19]【皮日休《重題薔薇》：“濃似猩猩初染素，輕如燕燕欲凌空”[20]；陸龜蒙《江南秋懷寄華陽山人》：“桁排巢燕燕，屏畫醉猩猩。”】

〇卷八○○陸龜蒙《後蝨賦》：“不為物遷，是有恒德。”按全翻義山《蝨賦》之案，亦《慈湖遺書》卷六《夜蚊》、丁傳靖《闇公詩存》卷三之《蠅蚊》矣【《蠅》：“烏衣絳幘氣昂藏，盡說趨炎積毀傷。試問仲翔賓散後，有誰門館弔淒涼”；“風動簾開去便回，座中麈尾莫相猜。眼前多少蠕蠕輩，幾個曾鑽故紙來”；“營營塵海總勞薪，偏爾逢場動取嗔。一事猶堪見風骨，從來暮夜不干人”；《蚊》：“飢如柳絮受風纔，飽似櫻花乍摘來。蟣蝨褌中徒擾擾，飛而食肉是奇才”】。參觀第二三一則論Lucian, I, p. 91, “The Fly”，第七四二則論G.M. Materdona: “A una zanzara”。[21]

〇卷八○○陸龜蒙《小名錄序》：“又有官名’小名之別。”按今語尚然。

〇卷八○一陸龜蒙《告白蛇文》：“物之生而白者，犬、鷄、牛、馬而已。其餘則老而後白，狼、狐、兔、鹿、鳥、雀、燕、雉、龜、蛇之類是已。人老而毛髮皓白，秏眊昏倒，不能記子孫名字，形朽神潰，以至於此。物老而鱗、毫、羽、甲盡白，白而後有靈非一。”按鮑明遠《舞鶴賦》：“散幽經以驗物”，《文選》善注引浮邱公《相鶴經》曰：“千六百年形定而色白”，又曰：“六十年大毛落，茸毛生，色雪白。”參觀James Frazer,Garnered Sheaves, pp. 119 ff.所引瑞典瑙威海國野語“the flesh of a white snake was supposed to confer supernatural wisdom”諸例。【《抱朴子‧內篇‧對俗》引《玉策記》及《昌宇經》謂：“虎及鹿兔，皆壽千歲，壽滿五百歲者，其毛色白，……則能變化。鼠壽三百歲，滿百歲則色白，善憑人而卜”；任昉《述異記》卷上：“鹿千年化為蒼，又五百年化為白，又五百年化為玄。……梓樹之精，化為青羊，生百年而紅，五百年而黃，又五百年而色蒼，又五百年而色白。”】

〇卷八○一陸龜蒙《象耕鳥耘辨》略謂：“世傳舜田於歷山，聖德感召，象為之耕，鳥為之耘，蓋異端之說。嘗觀耕者行端而徐，起墢欲深，如象之行必端，履必深，故曰象耕；耘者去莠，舉手務疾而畏晚，如鳥之啄食，故曰鳥耘”云云。【《論衡‧書虛篇》曰：“象耕鳥耘，虛言也。五帝三王皆有功德，何獨為舜、禹也？蒼梧多象之地，會稽眾鳥所居。象自蹈土，鳥自食草，土蹶草盡，若耕耘也。”不如陸說之得間。】按即Vico,La scienza nuova, §205: “Il vero poetico è un vero metafisico, a petto del quale il vero fisico, che non vi si conforma, dee tenersi a luogo di falso”; §401: “... perchè ove vogliamo trarre fuori dall’intendimento cose spirituali, dobbiamo essere soccorsi dalla fantasia per poterlespiegare e, come pittori, fingerne umane immagini”; §404: “ogni metafora si fatta vien ad essere una picciola favoletta”; (Opere, a cura di F. Nicolini, ed. Riccardo Ricciardi, pp. 452, 517, 519)。參觀第二二七則論E.E. Kellett,Fashion in Literature, p. 195，又參觀Renan: “la mythologie n’est pas autrechose que le langage; elle en sort, elle n'est que le langage pris d'une façon matérielle” (Oeuv. comp., éd. H. Psichari, VIII, 1229); E. Cassirer,Language & Myth, tr. Susanne K. Langer, pp. 94 & 96: “For mythic thinking there is much more in metaphor than a bare ‘substitution’, a mere rhetoricalfigure of speech, what seems to our subsequent reflection as a sheer transcription is mythically conceived as a genuine identification.... Lingual metaphors react in their turn on mythology & prove to be an ever-fertile source for the latter. If the visible image of lightning is concentrated upon the impression of ‘serpentine’, this causes the lightning to become asnake.”。《呂覽‧察傳篇》、《風俗通‧正失篇》皆云：“‘平天下，如夔者，一而足矣’，非一足行”；《顏氏家訓‧勉學第八》云：“《漢書‧王莽贊》云：‘紫色蛙聲，餘分閏位。’謂以偽亂真耳。有一俊士，自許史學，名價甚高，乃云：‘王莽非直鴟目虎吻，亦紫色蛙聲’”（亦見《書證篇第十七》）；《甌北詩鈔》七言古一《戲題魁星像》云：“是何猙獰鬼戴斗，曷鼻魋顏貌粗醜？古人字以象形起，今反就字求形似”，皆Max Müller所謂“Mythology is in fact the dark shadow which language throws upon thought” (Introduction to the Science of Religion, p. 353,見Cassirer書p. 4引)。

〇卷八○一陸龜蒙《雜說》第一則。按參觀第七二五則論徐芳《懸榻編》。

〇卷八○一《大儒評》略謂：“孟、荀並稱，觀荀子書不悖孔子之道，非儒而何？然李斯學於荀，干秦始皇，為丞相，焚書坑儒。荀傳之以道，是昧觀德也，不得為大儒。”按已開東坡《荀卿論》《經進經進東坡文集事略》卷七。

〇卷八○一陸龜蒙《書李賀小傳後》。按參觀第四七七則論《后山詩註》卷三《次韻蘇公涉潁》。《潛研堂文集》卷二十六《李南澗詩集序》云：“吾謂詩之最工者，周文公、召康公、尹吉甫、衛武公皆未嘗窮；晉之陶淵明窮矣，而詩不常自言其窮，乃其所以愈工也。若乃前導八騶，而稱放廢；家絫巨萬，而歎窶貧，舍己之富貴不言，翻託於窮者之詞，無論不工，雖工奚益”云云，補錄於此。

【《露書》卷三：“魯望《甫里先生傳》云：‘先生貧而不言利。’而《別墅懷歸》詩云：‘何人授我黃金百，買取蘇君負郭田。’何言不顧行耶？”】

〇卷八○七司空圖古文亦工鑄語，而氣機稍滯弱。《共命鳥賦》：“西方之鳥，有名共命者，連腹異首，而愛憎同一。伺其寐，得毒卉，乃餌之。既而藥作，果皆斃。吾痛其愚，因為之賦：（中略）均休共患，寧忽寧己。（中略）人固有之，是尤可畏（下略）。”按事出《雜寶藏經》卷三第三十一事云：“昔雪山有鳥名為共命，一身二頭。[22]一頭嘗食美果，一頭生嫉，即取毒果食之，二頭俱死。”《佛本行集經》卷五十九亦載此而加冗蔓。參觀《韓非子》第二十三《說林下》：“蟲有螝者，一身兩口，爭食相齕遂相殺也”；《誠意伯文集》卷三《郁離子‧天地之盜篇》：“孽摇之墟有鳥焉，一身而九頭。一頭得食，則八頭皆爭，呀然而相銜，灑血飛毛，食不得入咽，而九頭皆傷”[23]；劉䬠輯《霜紅龕全集》卷一《詠史感興雜詩‧之三十四》云：“吾觀西方書，爰有共命鳥。一命而歧頭，性情不相了。一睡一頭醒，醒者食香草。私謂命非二，我食彼亦飽。不謂睡者起，聞香增其懊。毒草瀉所私，食之唯恐少。前香既已矣，毒發同死槀。萬類莫不有，物性良難考。”【又按道光十金谿李元復作《常談叢錄》，鄉曲陋儒，筆舌鄙俗，好語神怪，唯卷六有《詩品》一則，頗中肯綮，而世尟知者，略云：“表聖設意造語，固多高妙深微，然實多難解之句，若‘閱音修篁，美曰載歸’、‘如有佳語，大河前橫’、‘書之歲華，其曰可讀’、‘欲返不盡，相期與來’、‘要路愈遠’、‘力之於時’、‘適苦欲死，招憩不來’、‘俱似大道，妙契同塵’、‘載同其符’諸句，不曉所謂。且有湊撮牽合，未成句者，如‘與古為新’、‘鴻雁不來’、‘絕愛緇磷’、‘良殫美襟’、‘薄言情悟’、‘神出古異’，俱拙澀。至於了不貼何者尤多，《沖淡》之下截、《纖穠》之末四語覺非本意，《典雅》則雅而非典，《清奇》則清而未奇，《沉著》、《縝密》兩首全失境象。其餘參差違離，不勝指摘。‘纖穠’本屬相反為二，不得連屬為一。《詩品》原以體狀乎詩，而復以詩體狀乎所體狀者。是猶以鏡照人，復以鏡照鏡”[24]云云。】

〇卷八○七司空圖《與李生論詩書》。按見第二二七則論taste。

〇卷八○七司空圖《與極浦書》：“戴容州云：‘詩家之景，如藍田日暖，良玉生烟，可望而不可置於眉睫之前也。’象外之象，景外之景，豈容易可談哉？”按《與李生論詩書》云：“近而不浮，遠而不盡，然後可以言韻外之致”；《詩品》所謂“遇之匪深，即之已稀”，“似往已迴，如幽匪藏”，“遠引若至，臨之已非”，皆此物此志也。參觀七六三則論昌黎《早春》、曹元寵《詠蘭》詞。義山《錦瑟》詩云：“藍田日暖玉生烟。”《北夢瑣言》卷四載吳蒙《奠陸龜蒙文》（《全唐文》卷八二○）亦曰：“拭不滅，玉上烟。”參觀第七八八則論《錦瑟》詩。

〇卷八○七司空圖《題柳柳州集後序》。按當與《渭南文集》卷三十《跋花間集‧之二》比勘。表聖謂“豈當善於彼而不善於此耶？”務觀則怪何以“能此不能彼”？又參觀第五八則。

〇卷八○九司空圖《絕麟集述》：“實病於負氣，亦猶小星將墜，則芒焰驟作，且有聲曳其後，而可駭者，撐霆裂月，挾之而共肆，其憤固不能自戢耳。”按卷八○七《與王駕評詩書》云：“吾適又自編《一鳴集》，且云撐霆裂月，劼作者之肝脾。”[25]

〇卷八○九《注愍征賦述》、《注愍征賦後述》。按《賦》乃會昌中進士盧獻卿著，表聖《雜題詩九首‧之一》云：“今日甘為客，當時注愍征”，即言此。皮襲美《傷盧獻秀才》詩題下注云：“獻有《愍征賦》一卷，人為作注”，殆即指表聖耶？《述》有云：“觀其才情之旖旎也，有若霞陣疊鮮，金縷晴天；鴛塘匣碧，天容曙拆；濃豔思芳，瓊樓詫粧；煙霏晚媚，鮫鮹拂翠。其雅調之清越也，有若縹緲鸞鴻，翩翻媚空；瑤簧淒戾，羽謦玲瓏；幽人嘯月，雜佩敲風。其道逸之壯麗也，則若雲鵬迴舉，勢陷天宇；鼇抃滄溟，蓬瀛倒舞；百戰交鋒，雄棱一鼓。其寓詞之哀怨也，復若血凝蜀魄，猿斷巫峰；咽水警夜，冤鬱靄空；日魂慘淡，鬼哭荒叢。其變態之無窮也，則若月弔邊秋，旅恨悠悠；湘南地古，清輝處處；花映秦人，玉洞扃春；澄流練直，淼然自極”[26]云云。侔色揣稱，出於牧之之序昌黎、義山之序次山。吳子華《奠陸龜蒙文》卷八二○亦此體。推本窮源，則葛稚川之序《關尹子》也見第六○七則。《二十四詩品》亦此法，而整齊排比也。《後序》云：“盧君尚以讒擯，致憤於累千百言，亦猶虎之餌毒，蛟之飲鏃。其作也，雖震邱林、鼓溟漲，不能決其咆怒之氣”云云，立喻尤奇。鍾嶸《詩品》中：“范雲詩清便宛轉，如流風迴雪。丘遲詩點綴映媚，似落花依草”，其濫觴焉。


[1]“釋武豹門記”原作“釋虎豹門記”。

[2]原文脫落“居”字。

[3]“馮燕傳”原脫“傳”字。

[4]即袁枚《雜書十一絕句‧之二》：“不婚不嫁悟真如，我替如來大喫虛。未到百年人類盡，可將塔廟付龜魚”；趙翼《書所見》：“世儒好闢佛，多欲窮其精。我但言其粗，了然自易明。其敎嚴戒殺，物命固長成。却絕男女欲，不許人類生。將使大千界，人滅物滿盈。此豈造化理？流毒逾秦坑。試起廣長舌，將以何說爭？”

[5]“密可以泊晴烟”原脫“以”字。

[6]此詩諸本皆作“耳目所及”，《紅樓夢》六十四回寶釵引作“耳目所見”。

[7]“宮中”原作“漢宮”。

[8]原文脫落“陳不自見”。

[9]“卷八八”原作“卷八二”。

[10]“不逞”原作“不稱”，“流於”原作“滿於”。

[11]“答”原作“與”。

[12]“既角而尾”原作“既角且尾”。

[13]“何以”原作“何用”。

[14]“風雲”原作“風月”。

[15]“雜志”原作“雜記”。

[16]“大中九年”原作“大中元年”，“興元元年”原作“元興元年”。

[17]“曹成王碑”原作“韓成王碑”。

[18]“文多”原作“多文”。

[19]《談藝錄‧三三》（香港中華書局1986年補訂本120、126、445頁；北京三聯書局2001年補訂重排版362-3、381頁）。

[20]《談藝錄‧三三‧補訂》引此，“濃”誤作“深”（香港中華書局1986年補訂本445頁；北京三聯書局2001年補訂重排版363頁）。

[21]“zanzara”原作“zanzarra”。

[22]“名為”原作“命為”。

[23]“皆爭”原作“皆身”。

[24]“大河”原作“大酒”，“招憩”原作“招之”，“古異”原作“古淡”。

[25]“肝脾”原作“心肝”。

[26]“道逸”原作“遒逸”，“蓬瀛”原作“蓬萊”。又原文脫落“雄棱一鼓”。