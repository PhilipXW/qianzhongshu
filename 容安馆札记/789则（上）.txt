《容安馆札记》789则（上）


七八九（上）


［補七○八則］

《榕村語錄續編》卷十六云：“近世陸稼書、呂晚村、仇滄柱等，真村學究。名為遵程、朱，何嘗有絲毫發明？”此榕村輕心快意之語也。《三魚》、《東莊》之集，余得而讀之，尚足厠於小家別子。若科以“發明”程、朱，則《榕村全書》俱在，亦未見於性理之學有涓涘之補。反唇相稽，豈不如鮑老之笑郭郎乎？滄柱著述，唯覩《杜詩詳注》，觀進書之《表》，駢語庸俗，則真三家村八股先生手筆。《三魚堂日記》、《鄭寒村詩文集》、劉文尉《見聞隨錄》記其生平行事，亦大可鄙噦（見第七○二則論八股文用四書朱《註》）。所注杜詩，不無鈔纂掇拾之勞，而學憑耳食，評拾唾餘，帖括之習畢露，餖飣之技易窮。施鴻保《讀杜詩說》梳剔疎譌，足為諍臣。然仇書稗販類書之誤，如《四庫總目》卷一四九所舉者，不籍一二談，施書未究以是正也。施氏謂滄柱殆以說時文之法說杜詩，鄭寒村與滄柱同出梨洲之門，集中微言諷刺，不一而足。《玉堂後集》卷一《觀杜註有作‧之一》云[1]：“陳言務去昌黎難，他人我先士衡𪫟。字字來歷賞少陵，不滿明者之一咥。（中略）誣良為盜暴吏心，物物指為贓始畢。遂使千古詩中聖，僅同老蠹生簡帙。目無所見耳無聞，一語不能如喑疾。假無古人生其前，世無工部集也必。”亦疑嘲訕滄柱註杜而作。【《孤本元明雜劇》闕名《招涼亭賈島破風詩》第三折白居易作《壁畫詩》、《風詩》二律，五戒（即賈島）句句破之，謂偷古人。雖誣陋，而亦此等注家宜引為鑑戒者。董若雨《西遊補》第五回行者化虞美人，順口道：“拜佛西天”（綠娘等譁然悟其詞旨似和尚），行者曰：“文字艱深，更費詮解。天者，夫也；西者，西楚也；拜者，歸也；佛者，心也。蓋言歸心於西楚丈夫”云云，則又索隱宜引為鑑戒者。《莊諧選錄》卷三“某富人子好游蕩”云云，則旨婉詞隱之譏切也。】參觀《渭南文集》卷三十一《跋柳書蘇夫人墓志》。《老學菴筆記》卷七深譏註杜者專講出處，其識甚卓，顧正言莊語，不如此詩之隽諧，令人頷頤而復解頤。余重溫杜集，見仇註舛謬者，涉筆偶及，不暇為施書拾遺補闕也。文集、筆記、詩語考索杜詩出典來歷，或前於仇氏而未嘗采（如董斯張《吹景集》卷六箋杜詩二十則），或後於仇氏而不及見（如《樊榭山房集》卷八《說杜詩雲出門》、《松龕先生文集》卷四《題沈歸愚杜詩注後》、《賭棋山莊詩集》卷八《書杜詩箋註後》二絕句序、《蛾術編》卷七十六、《讀書脞錄》卷六、《拜經樓詩話》卷一、《舒藝室餘筆》卷三、《星匏館隨筆》卷十、十一等），覩記所及，毋慮百數十事，匪我思存，亦以略諸。【斥杜尊李有祝枝山、毛西河，枝山《罪知錄》大旨見《香祖筆記》卷一。[2]】

〇《謁先主廟》：“錦江元過楚，劍閣復通秦。”按謂蜀亡而天下三分，復歸一統也。後世詩文頌揚本朝，每用此意。如《全唐文》卷七七○王棨《江南春賦》云：“今日併為天下春，無江南兮江北”（卷七六七陳黯《送王棨序》、卷八一七黃璞《王郎中傳》皆稱引此二句）；《全宋詞》三四六四頁張炎《壺中天‧夜渡古黄河》云：“揚舲萬里，笑當年底事，中分南北”；《元詩選三集》卞思義《宜之集‧西津渡》：“天塹已無南北限，江流不盡古今愁”；《船山詩草選》卷六《博望驛‧之二》：“乘槎渺渺問星源，閱盡犛靬與大宛。地下張騫知得否？近來西域是中原”；高啟《登金陵雨花臺望大江》云：“從今四海永為家，不用長江限南北”；宋濂《閱江樓記》云：“六朝之時，往往倚之為天塹。今則南北一家，視為安流”、彭兆蓀《小謨觴館詩集》卷一《白登》云：“今日一家中外合，春風不隔兔毛河”；邵無恙《鏡西閣詩選》卷一《送人出塞》：“憑君傳語明妃道，青塚而今屬漢家。”

〇《新婚別》：“結髮為妻子”；仇《注》：“樊晃本為‘君妻’。顧亭林曰：‘謂妻為“妻子”，本《韓非子》’”；施《說》卷七、卷二十一皆謂《舍弟觀自藍田携妻子至江陵》詩云“汝”去“迎妻子”，此詩前有《舍弟觀歸藍田迎新婦》詩，言“新婦”則是新娶，不應已有子，而云“妻子”，亦與此同，皆《日知錄》所謂“連及”也。按施《說》未當，古語“新婦”不盡指新嫁娘，亦不限於舅、姑呼兒婦，或室人自稱之詞，如《孔雀東南飛》中“舉言謂新婦”、“新婦起嚴妝”等句，義與“妻”字無異。“迎”字亦未必指親迎。《觀》詩“妻子”是否“連及”，存疑可矣。以“妻子”指妻，古今雅俗皆然。《韓非子》語出《外儲說左上》“鄭人卜子命妻為袴”節，然《小雅‧常棣》早云：“妻子好合，如鼓瑟琴。”白話小說中此例尤繁，如《儒林外史》第三回即云：“他妻子是集上胡屠戶的女兒。”

“生女有所歸，鷄狗亦得將。”按莊季裕《鷄肋編》卷下始引諺“嫁得鷄逐鷄飛，嫁得狗逐狗走”說子美此二句。“將”字用法如《小雅‧鹿鳴》“承筐是將”之“將”。《埤雅》卷十八《葛》條引諺“嫁鷄與之飛，嫁狗與之走”；元人武漢臣《老生兒》院本第三折劉婆婆道白則作“我嫁的鷄隨鷄飛，嫁的狗隨狗走，嫁的孤堆坐的守”，更于外出、家居兩面都到。蓋“將”字可訓“携之與偕”，如杜《寄彭州高三十五使君適虢州岑二十七長史參三十韻》云：“詩好幾時見，書成無信將”；《瘦馬行》云：“去歲奔波逐餘寇，驊騮不慣不得將”；《魏書‧奚康生傳》：“至尊，陛下［靈太后］兒，隨陛下將東西”；《源賀傳》源子業奏云：“計其家累，應在不輕。……設使當時匆遽，不得携將”；《敦煌掇瑣》第三十一種《五言白話詩》云：“無情任改嫁，資產聽將倍”；《玉臺新詠》卷二劉勳妻王氏《雜詩二首‧之一》：“翩翩牀前帳，張以蔽光輝；昔將爾同去，今將爾共歸”；唐釋智巖譯《佛說師子素駄娑王斷肉經》：“山中囚禁諸王者，並皆付囑聞月將，聞月各引還本國”；岑參《送滕亢擢第歸蘇州拜親》：“橘懷三個去，桂折一枝將”；戎昱《聽杜山人彈胡笳》：“回鶻數年收洛陽，洛陽士女皆驅將”；王建《寄楊十二秘書》：“新詩欲寫中朝滿，舊卷常抄外國將”；《設酒寄獨孤少府》：“不分君家新酒熟，好詩收得被回將”；韓愈《此日足可惜贈張籍》：“我時留妻子，倉促不得將”；歐陽詹《玩月》：“惜此苦宜玩，攬之非可將”；盧仝《蕭宅二三子贈答詩‧客答蛺蝶》：“且須看雀兒，雀兒銜爾將”；《水滸全傳》21回：“豈不聞古人言一不將，二不帶，只因宋江千不合，萬不合，帶這張三來他家裏吃酒”是也。亦可訓“從之俱往”，如《詩‧鵲巢》：“之子于歸，百兩將之”，毛《傳》：“將，送也”；《何草不黃》：“何人不將”，毛《傳》：“言萬民無不從役。”杜語謂所歸為鷄為狗，亦得隨之飛走，故接之以“君今往死地，沉痛迫中腸。誓欲隨君往，形勢反蒼黃。”參觀張籍《別離曲》：“男兒生身自有役，那得誤我少年時。不如逐君征戰死，誰能獨老空閨裏”；于濆《遼陽行》云：“遼陽在何處？妾欲隨君去。義合齊死生，本不誇機杼。”皆即《詩‧擊鼓》“死生契濶”云云之旨，見七七○則。

〇《石壕吏》。按短章窄幅，而首尾分明，有來有去。結處寥寥十字，簡質記事，而悲憫深懷悉在言外（“天明登前途，獨與老翁別”）。香山《琵琶行》篇末纏綿唱嘆，聲淚交集，不及奏終宴罷、把別歸船等瑣屑，抒情而分張末節不在話下。兩種收法，可謂異曲同工。唐人記敘之什，莫長於韋端己《秦婦吟》，絮煩不殺，支蔓失剪，起處隻字不及秦婦身世，而婦自言乞漿逢翁，却轉述是翁鄉貫、家業甚備，詳略失當。更可議者，通首盡記婦語，正津津頌贊周寶（見《觀堂集林》卷二十一《秦婦吟跋》）德政，忽然便止（“避難徒為闕下人，懷安卻羨江南鬼。願君舉棹東復東，詠此長歌獻相公”），幾同曳白，與少陵取別、香山下淚之皆落到自身者大異。則端己與此婦陌路相逢，如何了局收場，令人悶損，殆類《文心雕龍‧附會篇》引《周易》所謂“臀無膚”者。晚唐小家僅知求工字句，至謀篇章法之完概乎未知。三篇相較，亦可覘唐詩之盛衰也。【崔顥《江畔老人愁》、《邯鄲宮人怨》已開香山體。鄭嵎《津陽門詩》結云：“願翁頤養豐膚肌。平明酒醒便分首，今夕一樽翁莫違”，亦有尾。】又按皮相之徒侈稱《秦婦吟》篇幅之長，冠冕古詩。以余覩記所及，宋人《鬼董》卷一載王氏女《妾薄命嘆》五言中雜七言十七句，都二千五百三十四字，厲氏《宋詩紀事》、陸氏《宋詩紀事補遺》皆未采錄。姚梅伯《復莊詩問》卷五《椎埋篇》一千八百餘字，卷十《雙酖篇》六千四百九十一字；潘少白《林阜間集‧詩集》卷五《萬里游》自序稱“原有前、後篇，後篇已失去，此其前篇，原千四百韻，刪節存之”云云，尚得一千一百六十四韻，共一萬五千六百九十六字【金君卿《金氏文集》卷上《范參政移鎮杭州》七古一千四字】。端己之作，不足一千七百言，瞠乎其後矣。《北齊書‧楊愔傳》：“取士多以言貌，時致謗言，以為愔之用人，似貧士市瓜，取其大者”；《開元天寶遺事》記李太白謂：“天后任人，如小兒市瓜，不擇香味，惟揀肥大者。”竊謂“市瓜擇肥”可對“賣菜求益”，長篇鉅集適足澒庸耳而嵬俗眼耳。如《晚晴簃詩匯》卷二謂乾隆“《御製詩》五集，四百三十四卷，共四萬一千八百首；登極前之《樂善堂集》，歸政後之《餘集》又《全韻詩》、《圓明園詩》皆別行，不與此數”【《浪跡叢談》卷十謂“五集，四百三十四卷，四萬二千七百七十八首；《樂善堂全集》三十卷更在前焉”】；卷四十六謂吳農祥《梧園集》多至一百三十四卷【《隨園詩話》卷十六：“本朝詩集未有多如吾鄉吳慶伯［sic.］先生者。所著古、今體詩一百三十四卷，他文稱是。欲梓而存之，非二千金不可。著述太多，轉自累也”】【潘次耕《遂初堂詩集》卷二《贈吳慶百》：“搖筆為詩歌，精思浩奔赴。長律或千言，窄韻乃百句。濯錦無弱色，騫鵬有餘怒。氣力既雄強，結構亦完固。……作者有李君（謂天生），崛起雄關輔。何由來南中，旗鼓與君遇。二龍翺長天，唾沫成煙霧”】[3]。其為倚馬之才耶？其為汗牛之載也！

【《送張十二參軍赴蜀州》：“好去張公子，通家別恨添。”按《漢書‧外戚傳》：“子夫上車，主拊其背曰：‘行矣！強飯勉之’”，師古注：“行矣，猶今言好去。”】【又見本冊下《鄭駙馬韋曲》詩眉。[4]】【［當補前《石壕吏》邊］《送張十二參軍赴蜀》：“好去張公子，通家別恨添。”按《送蔡希魯還隴右因寄高三十五書記》：“因君問消息，好在阮元瑜”；戎昱《送李參軍》：“好住好住王司戶，珍重珍重李參軍”，皆同用“好”字。仇《注》僅言“好在”出玄宗詔書及樂天詩，未會通也。】

〇《奉贈韋左丞丈》：“致君堯舜上，再使風俗淳。”按二句千古稱述，予不敢責子美虛聲大言，而怪其誇口而未順理成章耳。《南史‧劉係宗傳》記齊武帝常云：“學士輩不堪經國，唯大讀書耳。沈約、王融數百人，於事何用？”語甚輕薄，然未及此篇。上文衹云：“讀書破萬卷，下筆如有神；賦料揚雄敵，詩看子建親。”操術如彼，便足以致治興邦乎？何談之容易！《論語‧先進》記孔門四科，政事、文學尚分戶殊途也。元、明人小說院本寫武子胥文武全才，可以安邦定國。《臨潼鬥寶》智服強秦，不過憑猜謎拆字。子美藉吟詩作賦之才，復大同小康之治，其旨何以異乎？若楊升菴在，必如其待《麗人行》然，偽託古本，杜撰兩句，使詞意圓足矣。偶見姚石甫《識小錄》卷二論子美此詩，亦謂自稱語不過“一文士之雄耳，乃接云：‘致君堯舜’，浮夸不類，詩律未細。”竊喜吾意暗與之合也。石甫又謂杜詩有如義山者，舉《曲江對酒》一篇為例，亦殊得間，而無見徵引者，聊復及之。

【〇《春望》：“感時花濺淚，恨别鳥驚心。”按《登牛頭山亭子》亦云：“猶殘數行淚，忍對百花叢。”《說郛》卷四李義山《雜纂‧煞風景》中有“看花淚下”一項。又《宿府》云：“永夜角聲悲自語，中天月色好誰看？”而《雲溪友議》卷下韋鵬翼《戲題盱眙邵明府壁》云[5]：“自從煮鶴燒琴後，背却青山臥月明。”[6]則子美此詩又煞風景矣！一笑。】

【〇《哀江頭》：“一箭正墜雙飛翼。”見班孟堅《兩都賦》眉批。[7]】

【〇《贈衛八處士》：“人生不相見，動如參與商。”按關漢卿《救風塵》第二折趙盼兒唱：“和爺娘結下不廝見的冤讎，恰便似日月參辰和卯酉”；《殺狗勸夫》第一折孫蟲兒唱：“他他他不思忖一爺娘骨肉，却和我做日月參辰。”即本杜句而敷演之。王建《山中寄及第故人》：“既為參與辰，各願不相望。”】

〇《夏夜歎》：“執熱互相望”，仇《注》引鍾惺語解之；《多病執熱奉懷李尚書》，仇《注》引邵長蘅說：“執，囚也，囚困於熱。”施《說》卷二十一歷舉少陵詩中用“執熱”語，謂皆作極熱解，疑只是當時常語。按皆忘却《大雅‧桑柔》矣，詳見第六八九則。

〇《偶題》仇《注》引《杜臆》謂此篇乃一部杜詩總序。按“法自儒家有”一句未見有說者，蓋謂儒家者言，匪惟明道致治之本，亦為文章楷則，即彥和《雕龍‧徵聖篇》所云“徵之周孔，則文有師”；《宗經篇》所云“文章奧府，羣言之祖。”[8]子美為詩，上規遠紹六藝之文，亦正如退之為文矣。辛稼軒《念奴嬌‧答傅先之提舉》云：“君詩好處，似鄒魯儒家，還有奇節。下筆如神強壓韻，遺恨都無毫髮。”可與杜句參證。《牧齋初學集》卷八十三《讀蘇長公文》據子由《行狀》斷論“然則子瞻之文，黃州已前得之於莊，黃州已後得之於釋。吾所謂有得於《華嚴》者，信也。”【第四百八十四則汪應辰《文定集》卷十五《與朱元晦書》。】【瞿式耜《初學集目錄後序》：“癸酉，居太夫人喪，讀《華嚴經》，益歎服子瞻之文，以為從華嚴法界流出。戊寅春，踰冬頌繫，卒業三史，反復《封禪》、《平準》諸篇，恍然悟華嚴樓閣於世諦文字中。”】漁洋《論詩絕句》隱襲其說曰：“淋漓大筆千秋在，字字華嚴法界來”（參觀周中孚《鄭堂札記》卷五駁此說之誣，“近世某鉅公”即指牧齋）。少陵則自道得力於儒，蓋其藻鑒初不遺周公之籍、孔氏之書，文心詩眼足繼彥和而開退之，遙承陸士衡《文賦》所謂“六藝”（善注引《周禮》“禮、樂、射、御、書、數”，何義門駁之，謂即《史記》“考信於六藝”，指《易》、《書》、《詩》、《禮》、《樂》、《春秋》，是也），遠邁昭明之《選》矣。

〇《寄岳州賈司馬六丈巴州嚴八使君》：“浦鷗防碎首，霜鶻不空拳”；仇《注》引朱鶴齡，謂深以讒人之禍戒之也。按《獨立》云：“空外一鷙鳥，河間雙白鷗。飄颻搏擊便，容易往來游。草露亦多濕，蛛絲仍未收。天機近人事，獨立萬端憂”；仇《注》引顧《注》，謂《寄賈嚴》詩中“浦鷗”一聯即此意，是也。少陵《獨立》一詩，觀物態而悟世情：高天大地，皆伏殺機；魚躍鳶飛，莫非強食。鮑明遠《登大雷岸與妹書》云：“北則陂池潛演，湖脈通連。苧蒿攸積，菰蘆所繁。栖波之鳥，水化之蟲，智吞魚，強捕小，號噪驚聒，紛乎其中。”尚未如此篇之綜括，侵侵窺物競之旨也。參觀裴景福《河海崑崙錄》卷一光緒三十二年九月初五日云：“見田野間鷹掣鷄、犬逐兔、鼱鼩襲狗、狐豚咋虎、蜻蛉啄蚉䖟、螻蟻食蜻蛉、黃雀啄螳螂、螳螂補鳴蟬，始悟《中庸》一部，惟多一‘不’字：萬物並育而相害，道並行而不相倍”[9]；又第七六七則論Heinrich Lersch: “Im Schützengraben” (Wm. Rose,A Book of Modern German Lyric Verse, p. 157)。

〇《遣懷》：“愁眼看霜露，寒城菊自花”；仇《注》引趙汸曰：“天地間景物，非有所厚薄於人，惟人當適意時，則情與景會，而景物之美，若為我設。一有不慊，則景物與我漠不相干。故公詩多用一‘自’字，如‘寒城菊自花’、‘故園花自開’、‘風月自清夜’之類甚多。”按實本之葛常之《韻語陽秋》卷一所謂：“老杜感時對物，作詩多用‘自’字。如《日暮》詩：‘風月自清夜，江山非故園’，言人情對境，自有悲喜，而初不能累無情之物也。”【《自閬州領妻子卻赴蜀山行》[10]：“物役水虛照，魂傷山寂然。”Stephen Crane,The OpenBoat: “She did not seem cruel to him then, nor beneficent, nor treacherous, nor wise. But she was indifferent, flatly indifferent” (Works, ed. F Bowers, V, p. 88).】二家之說，殊有會心，尚可申說。《江亭》之詠排悶未能，則曰：“寂寂春將晚，欣欣物自私”；《後遊》之作以客愁全減，則曰：“江山如有待，花柳自無私。”二者相較，非情與景一隔而一通耶？《愁‧戲為吳體》之“盤渦鷺浴底心性，獨樹花發自分明”二句最為透切。浦二田《讀杜心解》曰：“於鷺浴、花發，皆怪其不似人之知愁也”，亦資佐驗。《尺牘新鈔》卷四卓發之《與丁叔潛書》言重過舊館，人地都非：“昔人言聲無哀樂，此地亦當無哀樂耳”，是“自”字的解。夫月自白而風自清，鷺自浴而花自發，欣欣自私，愁瘦煞人都付不管，此“自”字一用法也。顧少陵詩中“自”字，尚有一用法，如《蜀相》之“映階碧草自春色，隔葉黃鸝空好音”，《滕王亭子》之“古牆猶竹色，虛閣自松聲”，《過故斛斯校書莊》之“斷橋無復板，臥柳自生枝”，《憶弟》第二首之“故園花自發，春日鳥還飛”，則謂地偏人往，踪跡稀疏，景物空佳，無誰領略。即孔稚圭《北山移文》所謂“高霞孤映，明月獨舉。青松落陰，白雲誰侶”，崔櫓《華清宮》所謂“明月自來還自去，更無人倚玉闌干”，李長吉《經沙苑》所謂“無人柳自春”；亦即《哀江頭》所謂“細柳新蒲為誰綠”，《秋風》所謂“不知明月為誰好”也。《宿府》云：“永夜角聲悲自語，中天月色好誰看”，以“自”與“誰”對照，意更顯豁。《牡丹亭》第十齣：“却原來奼紫嫣紅開遍，似這般都付與斷井頹垣”，又足為此“自”字之的解（參觀第五七則論The Rape of the Lock, IV, 157-8: “Roses, that in deserts bloom and die”）。前之“自”字言景物之於人淡漠，後之“自”字言景物之自甘寂寞，此又葛、趙諸家所未知耳。對景觀物有三境界：覺其可供覽賞，徒資摹寫物色之篇，此例綦多；覺其與人歡戚相通，類有情者，如戎昱《江城秋夜》：“思苦自看明月苦，人愁不是月華愁”，山谷《題陽關圖》：“渭城柳色關何事？自是離人作許悲”，Amiel所謂“風景即心境”(“un paysage quelconque est un état de l’âme”) (Journal intime, 31 oct. 1851)，《談藝錄》六一頁以下論之已詳[11]【《漢書‧息夫躬傳》：“自恐遭害，著絕命辭曰：‘……秋風為我吟，浮雲為我陰’”】；覺其自行其是，自便其私，而與人却風馬牛，則葛、趙之說是矣。初境景物無知，任人料理；次境景物解事，同人哀樂；三境景物不情，與人胡越。神秘宗每自傷心靈乾涸(aridity)(參觀Evelyn Underhill,Mysticism, 12thed., p. 383)，第三境擴充之盡致也【Hume,Letters, ed. J.Y.T. Greig, I, 17: “I have notic’d in the Writings of the French Mysticks... that, when they give a History of the Situation of their Souls, they mention a Coldness & Desertion of the Spirit, which frequently returns”】。

【《至後》：“愁極本憑詩遣興，詩成吟咏轉淒涼。”按鮑照《東門行》：“長歌欲自慰，彌起長恨端”（安磐《頤山詩話》已言此，且云：“謝康樂‘徒作千里曲，絃絕念彌敦’，語意尤覺簡遠”）；《誠齋集》卷五《己丑上元後晚望》：“遣愁聊覓句，得句却愁生。”】

〇《即事》：“雷聲忽送千峯雨，花氣渾如百和香。”按Dante,Purgatorio, VII. 79-81寫山谷中異花各色、芳草一碧，復云：“天然風物，匪僅著色似繪，亦復吐氣芬馥，如千香和一，妙不可名，合而難辨”(Non avea pur natura ivi dipinto, / ma di soavità di mille odori / vi facea uno incognito e indistinto)[12]。寫香之和，可謂毫髮無遺憾矣。

[1]“杜註”原作“杜詩”。

[2]此語補於《手稿集》2487頁眉。“毛西河”非“斥杜尊李”者，有誤。

[3]“吳農祥”原作“吳慶祥”，“贈吳慶百”原作“贈吳慶伯”。

[4]即下文，見《手稿集》2495頁書眉。

[5]原文脫落“題”字。

[6]“燒琴”原作“焚琴”。

[7]“班孟堅”原脫“堅”字。

[8]“徵聖篇”原作“原道篇”。

[9]“卷一”原作“卷二”。

[10]詩題原脫“自”字。

[11]《談藝錄‧一一》（香港中華書局1986年補訂本55-7頁；北京三聯書局2001年補訂重排版169-70頁）。

[12]黃國彬譯但丁《神曲‧煉獄篇》第七章：“在那裏，大自然不僅在繪圖，而且使一千種香氣的芬芳╱渾然交融成不知名的馥郁一股。”