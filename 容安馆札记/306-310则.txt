《容安馆札记》306-310则


三百六


吳歷《墨井集》五卷，宣統元年李杕編。漁山詩筆本弱，入天主教後，語僿意鈍，更不暇唱渭城。華人奉持彼法者素無通品，稍解聲律如漁山，一入彀中，即亦茅塞其心，殊可怪詫。視漢、魏以來之禪藻梵雅，區以別矣。《琴川志》、《蘇州府志》皆謂漁山晚年絕人逃世，不知所之。按李氏撰《行狀》，則漁山“五十一歲隨柏應理至澳門，五十二歲入耶穌會，五十八歲升司鐸，返上海傳教至八十八始卒。既成教士，見舊為人作畫牾教義者，輒以重價購回”云云。專篤如此，則絕人逃世之說雖曲為之諱，亦頗得其心也。漁山入教後名Simon Xavier，姓Acunha。【王述庵《春融堂集》卷二十三《題吳漁山歷畫冊》：“歷也磊落嶔崎人，時丁陽九稱逋臣。……廣輪輿地苦迫狹，往蹈西海窮涯津。……耶穌居士演化處，拂衣不惜窺祆神。……歸來屏迹槃薄臝，思借墨海摹乾坤。狂搜險覓眾所怪，落紙仍復清而純。試諦是冊二十四，幅幅規萭由先民。……”】【王譽昌《含星集》卷一《同吳漁山宿高林鑒公房》七律。】【葉廷琯《鷗波漁話》卷一《吳漁山入耶穌會》考據上海南門外天主墳石碣“天學修士漁山吳公之墓，公諱歷，聖名西滿”（見徐紫珊《跋漁山小像》）。】【《雪橋詩話》卷三：“仲籬山人顧雪坡《海粟詩鈔》有《和吳墨井六十吟》，謂墨井秉太西教於疁川，西人自幼入會，矢志不婚宦，經考選者，先進文科，後進格物窮理之學，始進天學科。中國修士立首席者食太西俸。”其詩見《海粟集》卷一，顧名文淵，《清詩紀事初編》卷一錄此詩。】【《澗于日記》光緒十九年九月十三日：“陳老蓮畫取資日本，墨井又取資西洋，以物外高人蹈泰西邪教，吳生，吳生，竟不能以畫工論矣！”】卷三《三巴集》蓋居𡒃門所作，“三巴”即澳門耶穌會教堂名“San Paolo”。《牡丹亭》第二十一折《謁遇》云：“香山㠗裏巴。”蓋若士道記塗說，以“巴”字為廟宇之意，合祆祠於佛寺耳。近人注此曲者未解，余拈此并其他十餘事告之。《廣東新語》卷二“澳門”條“中一寺曰‘三巴’”云云；《翁山詩外》卷九《澳門‧之四》：“禮拜三巴寺，番官是法王。”【吳興祚《留村詩鈔》《抵香山》七古、《三巴堂》五律。】【林文忠道光十九年七月廿六日《日記》：“入三巴門。”《楚庭耆舊遺詩前集》卷十四鍾啟韶《澳門雜詩》十二首甚詳風土，《續集》卷十六黃德峻《澳門》七律亦云：“潮落海門分十字，鐘鳴山寺禮三巴。”自注：“山有‘三巴寺’，每七日為期，侵晨撞巨鐘，聲聞十數里，夷人男婦咸集，聽僧講說，名曰‘禮拜’。”又第六十三則。】記土俗不如《池北偶談》卷二十一“香山𡒃”條轉錄龔翔麟《珠江奉使記》，及後來姚元之《竹葉亭雜記》卷三“余嘗游澳門”條之詳，豈慣見則不怪歟？抑志在學道，無心採風歟？李氏亦教中人，學甚陋，如卷二《和弔孫太初處士墓》七律注云：“晉孫楚，字太初，見《晉史》。”無知杜撰，蓋未聞孫山人一元其人也。【高鳳翰《南阜山人詩集》卷一《客談二章‧之一》（寶積香山㠗）；姚元之《竹葉亭雜記》卷三“余嘗游澳門”條；明王士性《廣志繹》卷四；王臨亨《粵劍篇》卷三；湯貽汾《琴隱園詩集》卷三十二《七十感舊》第七十六首。】

卷二《唐宇昭序》：“其畫宣和也，至正也；其人永和也，義熙也；其詩開元也，元和也。”

卷四《𡒃門》：“禮文俗尚與吾鄉倒行相背，如吾鄉見客必整衣冠，此地見人，免冠而已。若夫書與畫亦然[1]，我之字以點畫輳集而成，然後有音。彼先有音，而後有字，以勾劃排散，橫視而成行。我之畫不取形似，不落窩臼，謂之神逸；彼全以陰陽向背形似窩臼上用工夫。即款識，我之題上，彼之識下。用筆亦不相同，往往如是，未能殫述。”【參觀張德彝《四述奇》光緒四年五月二十二、五月二十三日，袁祖志《談瀛錄》中西俗尚相反等。】

卷五《吳漁山先生口鐸》，趙侖筆記。


三百七


游九言《默齋遺稿》二卷、《增輯》一卷。誠之乃理學家，《後村詩話》百七十六引所作《張晉彥詩序》有云：“近世以來，學江西詩不善，往往音節聱牙，意象迫切[2]，且議論太多，失吟詠性情之本意”云云。自作甚淺嫩。《鶴林玉露》卷二引誠之數聯，此本皆無。


三百八


黃彥平《三餘集》四卷。次山詩筆力老健，乏深穩耳。錄一律：

卷二《吳虎臣獻書行闕》：“山北山南煙靄横，破煙啼鳥已催耕。能來夜雨連牀話，大似春風不世情。琳館陸沉吾已老，金門寵辱子方驚。集賢學士應相謂，詩客形容太瘦生。”


三百九


楊傑《無為集》十五卷。次公詩文皆苟焉而已。


三百十


陳與義《簡齋外集》一卷。皆鱗爪之而，無佳者。或注出處，或注本事，玩其語氣，似即出簡齋手。有晦齋者作《引》云：“東坡賦才也大，故解縱繩墨之外，而用之不窮；山谷措意也深，故游泳玩味之餘，而索之益遠。大抵同出老杜，而自成一家，如李廣、程不識之治軍，龍伯高、杜良之行己，不可一概詰也。近世詩家知尊杜矣，至學蘇者，乃指黃為強，而附黃者，亦謂蘇為肆，要必識蘇、黃之所不為，然後可以涉老杜之涯涘，此簡齋陳公之說云爾，予游吳興得之”云云。簡齋談藝，《泊宅編》卷九載其所謂“秦少遊如刻就楮葉，陳無己如養內丹。詩人古有柳子厚，今有陳無己。”《閬風集》卷七《八月初十日瘧起行園》七律自注：“鎗借韻，陳簡齋謂之詩家便冝。”《却掃編》卷中云：“陳參政去非少學詩於崔鷗德符，嘗請問作詩之要。崔曰：‘凡作詩，工拙所未論，大要忌俗而已。天下書，雖不可不讀，然慎不可有意於用事。’本朝詩人之詩有慎不可讀者，有不可不讀者。慎不可讀者，梅聖俞；不可不讀者，陳無已也。”《名賢詩旨》（《詩學指南》本）載《李希聲詩話》記鷃答問作詩法云：“但多讀而勿使，斯為善。”此外不多見，故錄之。參觀第四百五十六則、第六百十一則。

《早行》：“露侵駝褐曉寒輕，星斗闌干分外明。寂寞小橋和夢過，稻田深處草蟲嗚。”按《梅磵詩話》卷上引此詩，謂是李元膺作而疑張武子蹈襲，“露”作“霧”，“分”作“野”。《詩家鼎臠》卷上載大梁張良行武子《曉行》云：“千山萬山星斗落，一聲兩聲鐘磬清。路入小橋和夢過，豆花深處草蟲嗚。”與此同（《南宋羣賢小集》第十冊張氏《雪牕小集》即收此詩）。丁敬《硯林印款》：“達夫先生自題《秋艇載詩圖》，有‘一路長吟誰與和，豆花村裏草蟲啼’，深得唐賢三昧……因以石章仿漢人刻銅法贈之：［豆𠌶邨裏艸蟲嗁］。”蓋不知其有本也。

[1]“亦然”原作“亦云”。

[2]“迫切”原作“迫初”。