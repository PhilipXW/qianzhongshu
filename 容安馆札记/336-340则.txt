《容安馆札记》336-340则


三百三十六


《容安館春暮即事》[1]：

積李崇桃得氣先，折來芍藥尚餘妍。衹禁幾次瓶花換，草草春風又一年。[2]

生憎鵝鴨鬧比鄰，長負雙柑斗酒心，乳燕流鶯都絕跡，門前空有柳成陰。[3]


三百三十七


柴望《秋堂集》三卷。仲山即作《丙丁龜鑑》者，詩雖富於感慨，而浮囂無格。

卷二《蘇武》：“十九年間不辱君，論功何獨後諸臣。若教倒數凌烟像，也是當時第一人。”按趙升《朝野類要》卷二記：“宋時戲謂第五甲末名為‘担榜狀元’。”可以參觀。

《塞下行》：“秦坑漢駡不肯收，自是一番遭薄賤。”


三百三十八


釋道璨《柳堂外集》二卷。七絕頗清脆，古詩議論葛藤太多。每尊理學家（卷上《吳太清有遠役以詩寄别次韻》、卷下《濂溪書院》），殆能無揀擇者矣。

卷下《題水墨草蟲》：“蜻蜓低傍豆花飛，絡緯無聲抱竹枝。憶得西湖煙雨裏，小園清曉獨行時。”


三百三十九


李處權《崧庵集》六卷。巽伯自《跋》有云：“昔人所謂‘目瞑知深搜，吻動覺苦思’與夫‘鈎章棘句，月鍛季鍊’者，自謂有焉。”又載汪彥章、朱希真、陳叔易等推重之，語蓋自負不淺。然所作雖格尚老，氣頗寬，而意陳語率，似東坡棄餘，不類苦吟所得，惟《瀛奎律髓》卷四十所錄七律一首可取，亦見桐江老眼無花也。

卷五《送二十兄還鎮江》：“此行檢校幽棲事，佳處知公故未忘，新筍定應過母大，舊松想亦及人長，老來對客須靈照，貧後持家藉孟光，世亂身危何處是，二年孤負北窗涼。”紀文達批謂：“第三句拙。”信然。“過母大”於理亦未通，易為“成竹大”較妥。


三百四十


徐經孫《徐文惠公存稿》五卷、《附錄》一卷。腐拙不足道。


[1]此二首見《槐聚詩存》1954年，即《容安室休沐雜詠》第五與第十一首。

[2]原文脫一“草”字。《容安室休沐雜詠‧之五》末句“草草”作“斷送”。

[3]《容安室休沐雜詠‧之十一》首句“鬧”作“惱”，末句“空有”作“閑煞”。