《容安馆札记》773则（3）


七七三（三）


〇《樗里子甘茂列傳》：“滑稽多智，秦人號曰‘智囊’”；《索隱》：“鄒誕云：‘滑、亂也，稽、同也。辨捷之人，言非若是，言是若非，謂能亂同異也。’”[1]按《滑稽列傳》題下《索隱》亦云：“滑、亂也”云云，較此處為簡，亦不言鄒誕語。《漢書‧公孫弘卜式兒寬傳》：“滑稽則東方朔、枚臯”，師古《注》：“滑稽，轉利之稱也。滑、亂也，稽、礙也，言其變亂無留礙也。一說：稽，考也，言可滑亂不可考校也。”前說與鄒誕無乎不同，蓋異而不同，則礙而不通；淆亂異同，則礙泯滯釋矣。《三國志‧魏書‧王衛二劉傅傳》裴注引《文章敘錄》論應璩《百一詩》云：“其言雖頗諧合”，亦謂其滑稽，“合”即“同”也，可相印證。亂同化礙之解，甚有妙諦。Arthur Koestler,The Act of Creation, p. 28: “Our language reflects the close relationship between the Jester & the Sage: ‘witticism’ is derived from ‘wit’ in its original sense”; p. 50: “cf. GermanWitz&wissen; Frenchspirituel&jeu d’esprit;amusefrommuse”，正“滑稽多智”之的詁也。P. 27: “The logical pattern is the same all three cases [Humour, Discovery, & Art]: the discovery of hidden similarities”; p. 35: “The pattern... is the perceiving of a situation or idea in two self-consistent but habitually incompatible frames of reference, the event or idea is not merely linked to one associative context, butbisociatedwith two”; p. 45: “When two independent matrices of perception or reasoning interact with each other the result is either acollisionending in laughter, or theirfusionin a new intellectual synthesis, or theirconfrontationin an aesthetic experience”; p. 94: “The creative act of the humorist consisted in bringing about a momentary fusion between two habitually incompatible matrices.”“無留礙”、“亂同異”，即“fusion”,“bisociation”。吾國數千年前已發其意矣。[2]Samuel Butler,Alps & Sanctuaries, pp. 43-4論“misunderstanding”云[3]：“power of fusing ideas depends upon the power ofconfusing them”，亦相通。Kant,Anthropologie, §54: “Der Witz paart (assimiliert) heterogene Vorstellungen, die oft weit auseinander liegen” (Sämtl. Werk., hrsg. Grossherzog Wilhelm, Bd. I, S. 407); Jean Paul,Vorschule der Ästhetik, §44: “Der ästhetische Witz, oder der Witz im engsten Sinne, der verkleidete Priester, der jedes Paar kopuliert, tut es mit verschiedenenTrauformeln” (Werke, München: Carl Hanser Verlag, Bd. V, S. 173); Th. Vischer: “Er [der Witz] traut die Paare am liebsten, deren Verbindung die Verwandten nicht dulden wollen” (quoted in Freud,Der Witz und seine Beziehung zum Unbewussten, 3teAuf. S. 3)，皆所謂“能亂同異”也。[4]

〇《孟嘗君列傳》[5]：“孟嘗君太息歎曰：‘客見文一日廢，皆背文而去。（中略）如復見文者，必唾其面而大辱之。’馮驩曰：‘君獨不見夫朝趣市者乎？平明，側肩爭門而入；日暮之後，過市朝者掉臂而不顧。非好朝而惡暮，所期物亡其中。”[6]按《廉頗藺相如列傳》：“及復用為將，客又復至。廉頗曰：‘客退矣！’客曰：‘吁！君何見之晚也！夫天下以市道交：君有勢，我則從君；君無勢則去，此固其理也，有何怨乎’”；《汲鄭列傳》：“太史公曰：‘夫以汲、鄭之賢，有勢則賓客十倍，無勢則否，況眾人乎！’”三節重言申明，寄慨深矣。劉孝標《廣絕交論》云：“凡斯五交，義同賈鬻”，即“市道”之說。然歸宿於“繐帳猶懸，門罕漬酒之彥；墳未宿草，野絕動輪之賓”，是言生死見交情，非史公盛衰徵世態之旨。盧思道《勞生論》云：“及鄧通失路，一簪之賄無餘；梁冀就誅，五侯之貴將起。向之求官買職，晚謁晨趨，刺促望塵之舊遊，伊優上堂之夜客，始則亡魂褫魄，若牛兄之遇獸，心戰色沮，似葉公之見龍；俄而抵掌揚眉，高視濶步，結侶棄廉公之第，携手哭聖卿之門。”（《全隋文》卷十六）淋漓盡致，足申史公未盡之意。《全唐文》卷七七六李義山《別令狐拾遺書》：“足下知與此世者居常紿於其黨何語哉？必曰：‘吾惡市道！’嗚呼！此輩真手搔鼻皻而喉噦人之灼痕為癩者，市道何肯如此耶！今一大賈，（中略）是何長者大人哉！（中略）此豈可與此世交者等耶？（中略）時之不在，勢之移去，雖百仁義我，百忠信我，我尚不顧矣，豈不顧已，而又唾之。”則子長、孝標之歎，猶為淺之乎言之矣！然義山語尚不如昌黎《柳子厚墓志銘》之摯闢（“嗚呼！士窮乃見節義。今夫平居里巷相慕悅，酒食遊戲相徵逐，詡詡強笑語以相取下，握手出肺肝相示，指天日涕泣，誓生死不相背負，真若可信；一旦臨小利害，僅如毛髮比，反眼若不相識，落陷穽不一引手救，反擠之，又下石焉者，皆是也”[7]），真千古至文！

〇《春申君列傳》：“兩虎相鬬，而駑犬受其弊。”按《廉頗藺相如傳》：“今兩虎相鬬，其勢不俱生”；《魏豹彭越列傳》彭越曰：“兩龍方鬬，且待之。”

“盡滅春申君之家。而李園女弟，初幸春申君有身，而入之王所生子者，遂立為楚幽王。是歲也，秦始皇立九年矣。嫪毐亦為亂於秦，覺，夷其三族，而呂不韋廢。”按忽及秦事，映帶之妙，全本《戰國策‧楚策四》來，衹改易二字而已（《國策》作“遂立為楚幽王也。是歲，秦始皇立……，覺，夷三族”），非史公自出心裁也。《法言‧淵騫篇》論文信君曰：“穿窬之雄乎？”春申君偷樑換柱，行事不謀而合，身敗名裂，亦與相類。故放筆天外，捉置一處，大有浮山越海而至，與羅山合體之觀。

〇《樂毅列傳》：“薊丘之植，植於汶篁。”按詳見第七二一則論《文泉子集》多倒句。

〇《田單列傳》：“乃收城中得千餘牛，（中略）束兵刃於其角，而灌脂束葦於其尾，燒其端。（中略）牛尾熱，怒而奔燕軍。”按Plutarch,Lives中，Fabius傳記Hannibal突圍事略類：“He caused two thousand head of oxenwhich he had in his camp, to have torches or dry fagots well fastenedto their horns, & lighting them in the beginning of the night... When the fire burnt down the horns of the beasts to the quick, they... wild with their pain, ran dispersed about” etc. (“The Modern Library”, p. 217)，特燒角與燒尾有異耳。

〇《魯仲連鄒陽列傳》。按《冷廬雜識》卷一稱“史公以一句縱，一句操”，而於“一篇中屢見之者”，如此篇“天下之賢公子也”、“有求於平原君者也”云云，似未探本。此節文章誠妙，然悉取之《戰國策‧趙策三》，句法操縱，亦仍其舊，未可歸美子長。竊謂古籍中用操縱法最佳者，毋過《公羊傳》宣公十五年宋人及楚人平之“將去而歸爾”、“吾今取此，然後而歸爾”、“吾猶取此，然後歸爾”、“臣請歸爾”、“吾亦從子而歸爾”。真絕調也！又按宋俞玉吾《書齋夜話》卷一有“經傳之文，‘耳’即‘而已’，‘爾’即‘如是’”條。[8]《揅經室外集》卷三《四庫未收書提要》極稱之，謂：“凡云‘而已’者，急言之曰‘耳’，古音在第一部，凡云‘如此’者，急言之曰‘爾’，古音在第十五部；如《世說》‘聊復爾耳’，謂‘且如此而已’也。二字音義絕然不同，唐宋人至今每每譌錯”云云。即據《公羊傳》此數語，已足證其論之不盡然。又如元魏譯《賢愚經‧檀膩䩭品第四十六》：“由汝邪心，於父母舍，更蓄傍婿；汝在夫家，念彼傍人，至彼小厭，還念正婿，是以爾耳”；元魏譯《雜寶藏經》卷十《老婆羅諂偽緣第一百十八》：“我出家人，憐愍一切，畏傷蟲蟻，是以爾耳”，則衹是謂“是以如此”，絕不能以“耳”釋作“而已”也。

鄒陽從獄中上梁孝王書，《考證》：“真德秀曰：‘此篇用事太多，而文亦浸趨於偶儷。’”按“太史公曰：‘鄒陽辭雖不遜，然其比物連類，有足悲者。’”“比物連類”即《老子韓非列傳》之“屬書離辭，指事類情”，“離”與“儷”通，《文心雕龍》第三十五篇《麗辭》是也。[9]西山之評，殊有眼力。《四庫提要》卷一八九《四六法海》條云：“自李斯《諫逐客書》始點綴華詞，自鄒陽《獄中上梁王書》始疊陳故事，是駢體之漸萌也。”[10]即隱本西山之說。

〇《呂不韋列傳》：“因使其姊說華陽夫人曰：‘吾聞之，以色事人者，色衰而愛弛。’”按《外戚世家》：“及晚節色衰愛弛，而戚夫人有寵”；《漢書‧外戚傳上》李夫人曰：“夫以色事人者，色衰而愛弛。”【《戰國策‧楚策四》王曰：“婦人所以事夫者，色也。”《史記》“以色事人”語本此。】又《韓非子‧說難》“及彌子瑕色衰愛弛，得罪於君”；《戰國策‧楚策一》江乞說安陵君曰：“以色交者，華落而愛渝”；《詩‧衛風‧氓》小序：“華落色衰，復相棄背”；太白《妾薄命》：“昔日芙蓉花，今成斷腸草；以色事他人，能得幾時好！”《佞幸列傳》：“太史公曰：‘甚哉愛憎之時！’”所謂“時”者，正指色之盛衰。竊謂李夫人臨終轉向歔欷，不見武帝，非洞澈人情世態者，不能有此行徑。《甌北詩鈔‧七言古之三‧題周昉背面美人圖》云：“君不見李夫人，病態恐使君王見，君王臨問下羅幬，轉向牀陰不見面。”當與五言古二《題許松堂亡姬小像》合觀，略云：“欲以美人傳，必甘少年死。倘或過少年，其人已不美。西施壽百年，寧復吳王憐。徐娘自知老，專恃多情牽。君方為姬悲，我且為姬喜。留此初開花，賺得君淚泚。試從此別後，預想頭白容。知君婉惜情，不復如此濃。”Wm Hazlitt,Conversations of James Northcote: “I think a great beauty is most to be pitied. She completely outlives herself... It is like a king who is dethroned & reduced to serve as a page in his own palace” (J. Thornton, ed.,Table Talk, “Everyman’s”, p. 268)；《潛研堂詩續集》卷八《真娘墓》云：“一枝先折獨流芳，休怨紅顏命不長。若待門前車冷落，鷄皮誰復問眞娘”；《天真閣集》卷十一《牂柯悼玉歌》云：“春花不落日以槁，美人不死日以老。與為愛弛彌子瑕，寧為看殺衛叔寶。（中略）我道郎真了死生，早拚埋玉博深情。他時玉貌鬑鬑有，未必如斯切念卿”【《兩般秋雨盫隨筆‧惜蘭詞‧序》（為歌僮韵蘭作）：“與其為彌子瑕之色衰，毋寧作衛叔寶之看殺”】；《古微堂詩集》卷四《怨歌行‧之三》云：“君縱歸來妾已老，膏沐安能澤枯槁？不如長客塞庭道，夢我別時顏色好”；Byron: “Elegy on Thyrza”: “Nor need I to repine / That all those charms have pass’d away / I might have watch’d through long decay. // The flower in ripen’d bloom unmatch’d / Must fall the earliest prey; / Though by no hand untimely snatch’d. / The leaves must drop away. / And yet it were a greater grief / To watch it withering, leaf by leaf, / Than see it pluck’d to-day; / Since earthly eye but ill can bear / To trace the change to foul from fair. // I know not if I could have borne / To see thy beauties fade; / The night that follow’d such a morn / Had worn a deeper shade. / Thy day without a cloud hath pass’d, / And thou wert lovely to the last, / Extinguish'd, not decay’d; / ... //”，皆此意也。然李義山《槿花》絕句云：“未央宮裏三千女，但保紅顏莫保恩”，此意又諸家所未窺矣。參觀《陽春白雪》卷七鄭覺齋《念奴嬌》：“琢玉傳情，斷金訂約，總是愁根本。誰知薄倖，肯於長處尋短！舊日掌上芙蓉，新來成刺，變盡風流眼。自信華年風度在，未怕香紅春晚”；Swift: “Letter to a Very Young Lady on Her Marriage”[11]: “You have but a very few years to be young & handsome in the eyes of the world; & as few months to be so in the eyes of a husband, who is not a fool”: Maurice Allem,Portrait de Sainte-Beuve, p. 214: “Quand elle [MmeSophie d’Arbouville] fut mourante, il voulut l’aller voir. Elle ne consentit pas à le recevoir. Par un sentiment de suprême pudeur? Par un sentiment de suprême coquetterie et pour ne pas montrer à son ami un visage ravagé?”，亦李夫人之作用也。參觀第六四七則論《拜鵑堂詩集》卷二《落花》“人非薄命不成佳”。[12]又按陸游《南唐書》卷十五《大周后傳》：“初后寢疾，小周后已入宮，后偶褰幔見之，驚曰：‘汝何日來？’（中略）后恚，至死，面不外向”云云，與李夫人事又貌同心異矣。

〇《刺客列傳》：“趙襄子最怨智伯，漆其頭以為飲器。”按或謂杯觴，或謂溲具。《韓非子‧難三》：“知伯頭為飲杯”，而《喻老》則曰：“漆首為溲器。”王觀國《學林》卷四考“飲器”為飲酒之器。《呂覽‧義賞篇》謂：“擊智伯，斷其頭以為觴”，則非如《十二樓》第六種《萃雅樓》第三回權汝修以嚴世蕃頭顱製成溺器，作詩云“我溺汝口，以淨易穢”也。【《道應訓》：“知伯與襄子飲，而灌襄子之首。……大敗知伯，漆其首以為飲器。”】《大宛列傳》：“匈奴破月氏王，以其頭為飲器”；《漢書‧張騫李廣利傳》師古《注》曰：“《匈奴傳》云：‘以所破月氏王頭共飲血盟’”【《牧齋初學集》卷四《以頂骨飲器勸酒次秀才韻》：“酒旗已分臨天駟，飲器休辭倒月氏”】，然則飲酒之器是也。則若Byron致J.C. Hobhouse所言，在Newstead Abbey左近得髑髏，製為杯酌(Leslie A. Marchand, Byron:A Biography, vol. I, p. 165)；又Gesta Romanorum, Cap. 56記一貴人殺通其婦者，以髑髏為食器，置胾其中，命婦每飯取食(John Dunlop,The History of Fiction, 4thed., p. 194); E.J. Trelawney,Letters, ed. J. Buxton Forman, p. 13, note: Trelawney’s “determination not to let Shelley’s skull be ‘profaned’ [by Byron] by being used as a drinking-cup!” (Trelawny,Records of Shelley Byron & the Author, Penguin, p. 172: “Shelley's should not be so profaned”); Gautier,Histoire du Romantisme, éd. Charpentier, p. 51: “Le crâne avait appartenu à un tambour-major tué à la Moskowa, et non à une jeune fille morte de la poitrine, nous dit Gérard, et je l’ai monté en coupe au moyen d’une, poignée de commode en cuivre fixée à l’intérieur de la boîte osseuse. On remplit la coupe de vin” etc.。【José María Arguedas & Ruth Stephan,The Singing Mountaineers Songs & Tales of the Quechua People, p. 10: “Of his skin we shall make drum / Of his teeth necklace / of his bone flute / And we shall drink in his head.”】【Gibbon,Decline & Fall of the Roman Empire, ch. 45: “The king of the Lombards [Alboin] contemplated with delight the head of Cunimund; & his skull was fashioned into a cup... to comply with the savage custom of his country.It appears from Strabo, Pliny, & Ammianus Marcellinus, that the same practice was common among the Scythians” (The World’s Classics”, V, p. 8; cf. p. 14); p. 55: “[Nicephorus’] skull, enchased with gold, was often replenished in the [Bulgarian] feasts of victory” (vol. VI, p. 145); Peacock, Melincourt, ch. 4, Mr Sylvan Forester: “I have had the skull [dug up from the old cemetery] polished & set in silver. You shall drink your wine out of it, today” (The Novels of T.L. Peacock, Simpkin, Marshall, Hamilton, Kent & co., p. 502).】【Herodotus, IV. 65, [The Scythians]: “if he be rich, he covers the head [of his bitterest foe] with the raw hide, & gilds the inside of it and so uses it for a drinking-cup” (Loeb, II, 263).】【“A Riddle”: “I sat wi’ my love, and I drank wi’ my love / And my love she gave me a light. / ...” (I sat in a chair made of my love’s bones, & drank out of her skull, & was given light by a candle made of her fat) (G. Grigson,The Faber Book of Popular Verse, p. 324).】【《魏書‧僭晉司馬叡傳》：“王平之死未葬，［孫］恩剖棺焚屍，以其頭為穢器”；張唐英《蜀檮杌》：“乾德三年三月，唐兵入蜀，王宗弼與之有隙，先捕而殺之，梟首金馬坊，百姓皆溺之”；《朝野僉載》卷二：“謝祐為刺客截其首去。後曹王破家，簿錄事得祐頭，漆之題‘謝祐’字，以為穢器。”】【嵇含《南方草木狀》：“椰樹之實，……圓而且堅。……有漿，飲之得醉。俗謂之‘越王頭’，云：昔林邑王與越王有故怨，遣俠客刺得其首，懸之於樹，俄化為椰子。林邑王憤之，命剖以為飲器，南人至今效之。當刺時，越王大醉，故其漿猶如酒云。”[13]】【《後漢書‧南蠻西南夷列傳》“烏滸人”注引萬震《南州異物志》：“利得人食之，不貪其財貨，並以其肉為肴葅，又取其髑髏破之以飲酒。以人掌趾為珍異，以食長老。”】

〇《李斯列傳》：“從獄中上書。”按見第七三五則《全唐文》卷四三二僕固懷恩《陳情書》。

【“二世怒曰：‘吾常多閒日’”（《日札》六一六則）[14]。】

〇《張耳陳餘列傳》：“太史公曰：‘何鄉者相慕用之誠，後相倍之戾也？豈非以利哉！’”按《漢書‧張耳陳餘傳‧贊》全用《史記》語而改末句為“勢利之交，古人羞之，蓋謂是矣！”又《樊酈滕灌列傳》：“天下稱酈況賣交也”（《漢書‧樊酈滕灌傅靳周傳‧贊》：“天下稱酈況賣友”）。蓋平交之勢利，於《孟嘗君》、《廉頗》所嘆食客之勢利，又等而下之矣。《法言‧重黎篇》：“問餘、耳，曰：‘光初’”，即史公“鄉相慕，後相倍”之意。《豫章黃先生文集》25《跋陷蕃王太尉家書》：“物固不一能，士固不一節。酈寄賣友而存君親，君子以為可。”

〇《魏豹彭越列傳》：“有司治，反形已具。”按《季布欒布列傳》：“反形未見”；《漢書‧淮南衡山濟北王傳》：“謀反形已定。”陳后山《次韻春懷》云：“老形已具臂膝痛”，真善於點化。參觀《戰國策‧齊策五》蘇秦說齊閔王曰：“此亡國之形也”；《楚策一》邯鄲之難，景舍謂楚王曰：“趙有亡形，趙見亡形”；《燕策一》：“蘇代過魏，齊使人謂魏王曰：‘伐齊之形成矣’”；《三國志‧吳書‧諸葛恪傳》裴注引《漢晉春秋》：“彼之亡形未有如今者也。”【《全唐文》667白居易《請罷兵第二狀》[15]：“請而後捨，模樣可知”；《第三狀》：“只使陛下威權轉銷，天下模樣更惡”；《論行營狀》：“若比向前模樣，用命百倍相懸。”】

〇《黥布列傳》：“隨何曰：‘大王與項王俱列為諸侯，北鄉而臣事之。’[16]“按《田儋列傳》：“田橫謂其客曰：‘橫始與漢王俱南面稱‘孤’；今漢王為天子，而橫迺為亡虜，而北面事之，其耻固已甚矣！’”《容齋續筆》卷四引田橫自剄前語，取《三國志‧呂布傳》記布將死，乃語曹操曰：“明公所患，不過於布。今布將騎，明公將步，天下不足定”相較，而以東坡《答范淳甫》詩斷之曰：“猶勝白門窮呂布，欲將鞍馬事曹瞞！”

“太史公曰：‘英布者，其先豈春秋所見楚滅英六皋陶之後哉？身被刑法，何其拔興之暴也！’”按《項羽本紀》：“太史公曰：‘羽豈其苗裔耶？何興之暴也’”，亦此筆法。《漢書‧霍光金日磾傳‧贊》曰：“死財三年，宗族誅夷，哀哉！昔霍叔封於晉，晉即河東，光豈其苗裔乎！”[17]正師史遷。

〇《淮陰侯列傳》：“信度：‘何等已數言上，上不我用。’”按《田儋列傳》：“高帝聞之，乃大驚。‘以田橫之客皆賢，吾聞其餘尚五百人在海中。’”徑用“吾”、“我”字代述心事，即“le monologue intérieur”，正所謂“a direct quotation of the mind” (Lewis Leary,Contemporary Literary Scholarship, p. 267引Lawrence E Bowling語)。

“王必欲用長王漢中，無所事信；必欲爭天下，非信無所與計事者。”按《廉頗藺相如列傳》：“王必無人，臣願奉璧往使”；《酈生陸賈列傳》：“必聚徒合義兵誅無道秦，不宜倨見長者”《漢書》作“必欲”；《匈奴列傳》：“必我行也，為漢患者”；“必”字皆含“如”、“若”、“倘”之意。今語所謂“如果”即“必”也。《論語‧公治長》：“十室之邑，必有忠信如丘者焉”，皇侃疏謂：“一家云：‘十室之邑若有忠信如丘者’”；《左傳》襄公二十三年，申豐對曰：“其然，將具敝車而行”；杜注云：“猶必爾”；正以“必”為疑詞。參觀《趙世家》“即”字。

【《淮陰侯列傳》（《全唐文》五八五《敵戒》[18]）：下論《黥布列傳》。】

“項王使人《漢書‧韓彭英盧吳傳》作‘武涉’往說齊王信曰：‘（中略）足下所以得須臾至今者，以項王尚存也。當今二王之事，權在足下；足下右投則漢王勝，左投則項王勝。項王今日亡，則次取足下。（中略）何不反漢與楚連和，參分天下王之？’”按下文信曰：“果若人言，‘狡兔死，良狗亨；高鳥盡，良弓藏；敵國破，謀臣亡。’”又《韓信盧綰列傳》臧衍見張勝曰：“公所以重於燕者，以習胡事也，燕所以久存者，以諸侯數反，兵連不決也。今公為燕欲急滅豨等，豨等已盡，次亦至燕，公等亦且為虜矣。公何不令燕且緩陳豨，而與胡和。事寬，得長王燕。（中略）太史公曰：‘內見疑彊大，外倚蠻貊以為援。’”詳見第二七七則論《全上古三代秦漢三國六朝文》卷五吳王夫差《矢書射文種》、第七三七則論《全唐文》卷五八五柳宗元《敵戒》。[19]《李斯列傳》“從獄中上書”亦可參觀。Machiavelli,Il Principe, cap. 3: “Di che si cava una regola generale, quale non mai o raro falla, che chi è cagione che uno diventi potente, ruina” (Opere, a cura di M. Bonfantini, p. 14);Discorsi Sopra la Prima Deca di Tito Livio, I. 29: “È tanto, dunque, naturale questo sospetto ne’ principi, che non se ne possono difendere; ed è impossibile ch’egli usino gratitudine a quelli che con vittoria hanno fatto, sotto le insegne loro, grandi acquisti... questo vizio della ingratitudine o per avarizia o per sospetto, si vedrà come i popoli non mai per avarizia la usarono, e per sospetto assai manco che i principi” (pp. 157, 155, 158)，正此意。“右投”、“左投”二語，即《季布欒布列傳》所謂“當是之時，彭王一顧，與楚則漢破，與漢而楚破。”

蒯通曰：“蹠之狗吠堯，堯非不仁，狗固吠非其主。”按《魯仲連鄒陽列傳》陽從獄中上書梁孝王曰：“今人主誠能去驕慠之心，懷可報之意，披心腹，見情素，墮肝膽，施德厚，終與之窮達，無愛於士，則桀之犬可使吠堯，跖之客可使刺由。”《國語‧齊語》：“桓公曰：‘夫管夷吾射寡人中鈎，是以濱於死。’鮑叔對曰：‘夫為其君動也。君若宥而反之，亦猶是也’”【《管子‧小匡篇》“夫”字作“彼”；《讀書雜識‧管子四》、莊九年《左傳正義》引《管子》】；《戰國策‧齊策六》貂勃對田單曰：“跖之狗吠堯，非貴跖而賤堯也，狗固吠非其主也。”《宋元學案》卷八十高載為犬噬，作賦詈之曰：“逐利不顧，則從跖而吠堯；為養所移，則事齊而背漢”，可謂簡□。《梁書‧馬仙琕傳》擁兵不附，高祖勞之曰：“射鈎斬祛，昔人所美，卿勿以殺使斷運自嫌”，仙琕曰：“小人如失主犬，後主飼之，便復為用”，高祖“笑而美之。”[20]？”；《三朝北盟會編‧靖康中帙》卷五十四引《遺史》：“范瓊大呼曰：‘自家懣只是少個主人，東也是吃飯，西也是吃飯；譬如營裏長行健兒，姓張的來管著是張司空，姓李的來管著是李司空。’”正《游俠列傳》引鄙人之言所謂“何知仁義，已饗其利者為有德”，《舒藝室隨筆》卷四謂“已”當作“己”，猶“身”也，甚是。能豢養我者，即為有德之人。[21]《周書‧文帝紀上》侯景曰：“我猶箭耳，隨人所射，安能自裁。”[22]F.Guicciardini,Ricordi, 4: “Se e principi, quando viene loro bene, tengono poco conto de servitori, per ogni suo piccolo interesse gli disprezzano mettono da canto; che può sdegnarsi o lamentarsi uno padrone se e ministri, purché non manchino al debito della fede e deir onore, gli abbandonano o pigliano quelli partiti che siano più a loro beneficio?” (Opere, a cura di V. de Caprariis, pp. 97-8)，則通論也！痛語也！而亦怒辭也！

〇《田儋列傳》：“田橫之高節，賓客慕義而從橫死，豈非至賢！余因而列焉。無不善畫者，莫能圖，何哉？”《索隱》：“天下非無善畫之人，而不知圖畫田橫及其黨慕義死節之事，何故哉？歎畫人不知畫”；《考證》引顧炎武語，謂“畫”與“圖”乃策畫、圖謀之意，歎“以橫兄弟之賢，而不能存齊。”按張彥遠《歷代名畫記》卷四云：“封膜，周時人，善畫，見《穆天子傳》。”蓋《穆天子傳》卷二：“封膜晝於河水之陽，以為殷人主”，彥遠讀誤本，“晝”字作“畫”，遂憑空添出一畫人。《四庫總目》卷一一三《繪畫備考》條、孫志祖《讀書脞錄》卷五、沈濤《交翠軒筆記》卷四、喬松年《蘿藦亭札記》卷五皆言之。司馬貞謂史公致慨於世無丹青妙手，亦同此曲解，然頗可窺唐時重繪事之風焉。

〇《酈生陸賈列傳》：“數見不鮮，無久慁公為也！”[23]按《漢書‧酈陸朱劉叔孫傳》作“數擊鮮，毋久溷女為也”，師古《注》云：“謂：‘我至之時，女宜數數擊殺牲牢，與我鮮食，我不久住亂累汝也。’”《援鶉堂筆記》卷十六、《訂譌類編》卷一、《通俗編》卷十三皆本《漢書》以解《史記》語，以“鮮”為新鮮之食，則是常來之客，不煩殺牲治鮮食。黃生《義府》卷下則解為久則生厭，父子間亦宜少過往。竊謂《禮記‧文王世子》：“命膳宰曰：‘末有原’”；鄭《注》：“‘末’猶‘勿’也，‘原’、再也，勿有所再進”；《正義》：“在後進食之時皆須新好，無得前進之物而有再進。”可以移釋《史記》語。。“鮮”者，“新好”也；“不鮮”者，“原”也。頻來則召慢取怠，宿饌再進。陸生乃道人情之常，非戒其子不煩擊鮮也。《漢書》語意適反，乃命其子速治新饌，俾己食竟便去，不久留招厭。《禮記‧曾子問》：“不知己之遲數”，鄭《注》：“‘數’，讀為‘速’。”師古釋為“數數”，非也。王次回《疑雨集》卷四《舊事》第一首云：“一回經眼一回妍，數見何曾慮不鮮”，則與黃生意同；卷一《和孝儀看燈詞》第九首云：“舊曲蔫來不耐聽”，“鮮”與“蔫”正相對。

〇《扁鵲倉公列傳》：“長桑君出藥予扁鵲，飲以上池之水，三十日，視見垣一方人；以此視病，盡見五藏癥結。”按安世高譯《奈女耆婆經》記耆婆於宮門前逢一擔樵小兒，遙視悉見此兒五藏腸胃分明，“心念《本草經》說有藥王樹，從外照內，見人腹藏，此兒樵中，得無有藥王耶？”“上池水”、“藥王樹”之異想虛願，即X光之造因也。

“意有五女，隨而泣，意怒罵曰：‘生子不生男，緩急無可使者！’”按明李濂《醫史》云：“倉公神醫，乃生五女而不男，其師公乘陽慶亦年七十餘無子，足證醫家無種子之術。”其理為，《四庫總目》卷一○五稱引為“千古未發之論，有足取焉。”

“濟北王侍者韓女病。（中略）臣意診脈曰：‘（中略）病得之欲男子而不可得也。’”按俞理初《積精篇》（見《國粹學報》辛亥年第四、五號）引此及《抱朴子‧釋滯篇》、《素問‧痿論》、《道藏》、《千金方》等書，論男女不交“陰陽壅閼之病”。

〇《魏其武安侯列傳》武安曰：“不如魏其、灌夫，日夜招聚天下豪桀壯士相與議論，腹誹而心謗，不仰視天而俯畫地。”[24]按蘇老泉《辨姦論》云：“收好名之士、不得志之人，相與造作言語，私立名字。”[25]即此意，而語更切。又按《漢書‧蓋寬饒傳》：“許伯入第，寬饒卬視屋而歎曰：‘美哉！然富貴無常，忽則易人，此如傳舍，所閱多矣。’”退之《王承福傳》“吾操鏝以入富貴之家有年矣”一節唱歎佳文，即本之發揮。

〇《韓長孺列傳》：“語曰：‘雖有親父，安知其不為虎？雖有親兄，安知其不為狼？’”按貝瓊《行路難》：“我以為父，安知非虎？我以為兄，安知非狼？”朱琰《明人詩鈔‧正集》卷二極賞之，以為“從‘緜緜葛藟’化出”，不知其逕用漢語也。其意則《鄧析子‧無厚篇》所謂：“天於人無厚，君於民無厚，父於子無厚，兄於弟無厚。”參觀G. Fumagalli,Chi l’ha detto?, 9aed., p. 117 — A. Gabelli: “Lo Stato è un ente che può aver tutto, eccetto il cuore”及Napoleon III: “La politique n’a pas d’entrailles”; Nietzsche,Also sprach Zarathustra, “Vom neuen Götzen”: “Staat heisst das kälteste aller kalten Ungeheuer... Falsch sind selbst seine Eingeweide” (Alfred Kröner Verlag, S. 69-70)。又Marx屢引David Hansemann: “In Geldsachen hört die Gemütlichkeit auf”[26](Preussens erster Reichstag, 7teTeil, 1847, S. 55)。《史記》此《傳》僅記建元六年，“匈奴來請和親，天子下議”，王恢與韓安國廷辯，兩造各申己見而已。明年元光元年，王恢請攻匈奴，《史記》未載異議，《漢書》卷五十二《竇田灌韓傳》則詳著恢又與安國廷辯之詞，恢以為“擊之便”，安國以為“勿擊便”，皆持之有故，回環往復者三。《戰國策‧趙策三》秦破長平，“索六城於趙”，趙王與樓緩、虞卿計，一言“予”，一言“勿予”，亦往復者三，皆記言之佳觀焉。


[1]“言是若非，謂能亂同異”原作“說是若，能亂異同”。《滑稽列傳》題下《索隱》則作“言是若非，說是若非，言能亂異同。”

[2]“同異”原作“異同”。

[3]“misunderstanding”原作“misunderstang”。

[4]“同異”原作“異同”。

[5]“孟嘗君”原作“孟嘗客”。

[6]原文脫落“乎”字。

[7]原文脫落“遊戲”、“背”三字。

[8]“俞玉吾”原作“俞玉”。《管錐編‧史記會註考證‧三二‧魯仲連鄒陽列傳》引此，亦脫“吾”字，“宋”則作“元”（同前，521頁）。

[9]“屬書離辭”原作“屬事離辭”。

[10]《管錐編‧史記會註考證‧三二‧魯仲連鄒陽列傳》引此，“疊陳”作“點綴”，“駢體”作“駢體文”（同前，523頁）。

[11]原文脫落“Very”一字。

[12]“拜鵑堂”原作“問鵑堂”。

[13]原文脫落“漿”字。

[14]六一六則論《劍南詩稿》卷二《秋晴欲出城以事不果》一節。

[15]“667”原作“666”。

[16]“北鄉”原作“北面”。

[17]《管錐編‧史記會註考證‧三八‧黥布列傳》引此，“誅夷”作“誅滅”（同前，539頁）。

[18]“五八五”原作“五八六”。

[19]同上。

[20]《手稿集》2451頁下脚截斷，脫落“使”、“小”、“復”、“笑”等字，皆據原典或文義臆補。

[21]原文脫落“養”、“為”、“德”、“人”等字，皆據原典或文義臆補。

[22]原文脫落“帝”、“景”、“能”等字，皆據原典或文義臆補。

[23]“慁”原作“溷”。

[24]“俯畫”原作“俯視”。

[25]《管錐編‧史記會註考證‧四三‧魏其武安列傳》引此，“私立”作“私上”（同前，557頁）。

[26]馬克思《資本論》第一卷《資本的生產過程》第八章《工作日》：“在金錢問題上是沒有情面可講的。”