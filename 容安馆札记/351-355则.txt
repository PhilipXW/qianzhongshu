《容安馆札记》351-355则


三百五十一


林逋《林和靖先生詩集》四卷、《省心錄》一卷。君復唯工五言律，次則七言絕句。七言律有句無章，每見竭蹶。五言古備體而已。《瀛奎律髓》卷二十三云：“和靖詩，予評之在姚合之上，並無以詩自矜之意，而渾涵亦非合可望。”紀批以為確論。竊謂武功主造意，思路尖新而琢語未圓；君復頗弄姿，衹寫尋常景物，而濃抹淡粧，一顧半面，易得人憐。然七言近體板實俚笨之語，如《西湖春日》云：“濃吐雜芳薰巘崿，濕飛雙翠破漣漪”；《西湖》云：“欒櫨粉堵揺魚影，蘭杜煙叢閣鷺翎”；《新竹》云：“卷箔乍驚雙睫健，倚闌尋覺百毛涼”；《梅花》云：“一味清新無我愛，十分孤靜與伊愁”；“剪綃零碎點酥乾，向背稀稠畫亦難”；“蘂訝粉綃裁太碎，蔕凝紅蠟綴初乾”（《春渚紀聞》卷七謂：“荊公《梅花詩》云：‘鬚裊黃金危欲墜，蔕團紅蠟巧能粧。’與林此一聯相似。移林上句，合王下句，乃為全勝”）；《耿濟口舟行》云[1]：“環廻幾合似江干，刺眼詩幽盡狀難”；“老霜蒲葦交千刃，怕雨鳬鷗著一攅”，俯拾即是。【《翠娛閣評選李本甯先生小品》卷一《林和靖詩題詞》：“王弇州先生評詠梅詩：林和靖‘暗香’、‘疏影’非所賞。余友汪仲淹謂其隱節不如謝臯羽，而郭索鉤輈語更俗，此兩詩獨見稱於宋人，宋詩可知已。凌初成得和靖全詩示余，（中略）此皆五、七言律聯佳者，雖其景易窮，其才未超，而就一時意象得之，故已不減唐調。（中略）宋人於律詩何以舍此取彼？（中略）後人又有不讀唐後書之禁，未觀其全，遂致紛紜，試掩姓名。虛心玩之，即不足擬孟襄陽，其於郊寒島瘦，似不多讓。”】【賀黃公《載酒園詩話》卷五謂林和靖“帶晚唐風氣，調單句弱。”】至於矜矜誇閒，囂囂鳴高，如《湖山小隱》云[2]：“道著權名便絕交，一峯春翠濕衡茆。莊生巳憤鴟鳶嚇，揚子休譏蝘蜓嘲”；又云：“黒頭為相雖無謂，白眼看人亦未妨”；《城中書事》云：“一門深掩得閑權，純白遺風要獨全”；《雜興》云：“掉臂何妨入隱淪，髙賢應總貴全真”；《平居遣興》云：“有甚餘閑得解嘲，髙慵時把几桯敲”；五言如《湖山小隱》亦云：“顔原遺事在，千古壯閑心”，“管樂非吾尚，昻頭肯自芳”。句法拙劣，固置不論，其襟度則誠悻悻小丈夫矣。【何光遠《鑑誡錄》卷五：“鄭雲叟《山居》[3]：‘悶見有人尋，移菴更入深。’（亦作杜光庭詩）”吳融：“石臼山頭有一僧，朝無香積夜無燈。近嫌俗客知蹤跡，擬向中方斷石層。”《類說》卷三十四《摭遺》載僧詩云：“數株松檜食不盡，一沼芰荷衣有餘。剛被旁人相問訊，老僧今日又遷居。”《五燈會元》卷三：“法常偈曰：‘一池荷葉衣無盡，數樹松花食有餘。剛被世人知住處，又移茅舍入深居。’”（《全唐詩‧神仙門》作許宣平詩，第一句同，下云：“兩畝黃精食有餘。又被人來尋討著，移庵不免更深居。”）】《深居雜興‧序》云：“諸葛孔明、謝安石蓄經濟之才，雖結廬南陽，携妓東山，未嘗不以平一宇內，躋致生民為意。鄙夫則不然，胸腹空洞，剪然無所存置，但能行樵坐釣外，寄心於小律詩，時或鏖兵景物，衡門情味，則倒睨二君而有得色”；《省心錄》云：“陶淵明無功德以及人，而名節與功臣、義士等，何耶？蓋顏子‘以退為進’、甯武子‘愚不可及’之徒也。”正可參觀。總見其欲佔便宜耳。阮孝緒《答南平王書》云：“非志驕富貴，但性畏廟堂”；少陵詩云：“鐘鼎山林各天性，濁醪粗飯任吾年”；又云：“本無軒冕意，不是傲當時”，襟度泛泛，非和靖所及矣（參觀三百二十則論糜元《譏許由》文）。【《四溟山人全集》卷二十《詩家直說》：“林逋曰：‘茂陵他日求遺稿，猶喜曾無封禪書。’反竇庠之意：‘漢家若欲論封禪，須及相如未病時。’”《呂氏雜記》卷下：“先是古人詩云：‘茂陵遺稿惟封禪，始信相如死不忠。’”】【《海錄碎事》載和靖句，每不見此《集》中，如卷十九引和靖一聯云：“遞去權應緊合，封回債已還。”注：“詩權出薛許昌，詩債出賈司倉。”按白樂天云：“走筆還詩債。”】【《後村大全集》卷一百十一《跋林和靖遺墨》（《與猶子》云：“汝數年來應舉，不曾有一句好言語在人口。據此荒唐，何以望它科第？愁人，愁人！十郎下筆，便道得些言語，極蔑視汝。汝見此後，切須寄取新做底事業來。千萬，千萬！”）：“和靖一生抗志物表，然程督猶子應舉業如此之嚴。”卷一百七十五云：“和靖絕句云：‘山水未深猿烏少，此生猶擬別移居。直過天竺溪流上，獨樹為橋小結廬。’然賈島已云：‘猶嫌住久人知處，見擬移家更上山。’（按《全唐詩》賈島《題隱者居》絕句，又陳羽《戲題山居》第六首全同。）誠齋云：‘猶道山中淺，仍移水上居。俗人又剝啄，棹入白芙蕖。’】【明遺老李瀚《嚴菴稿‧傷春曲》：“隔城三里水之涯，中有秦人數百家。未許外來窺渡處，至今不肯種桃花。”】

卷一《湖樓晚望》：“夕寒山翠重，秋淨雁行髙。”

《小圃春日》：“岸幘倚微風，柴籬春色中。草長團粉蝶，林暖墜青蟲。載酒為誰子，移花獨乃翁。於陵偕隱事，清尚未相同。”按《瀛奎律髓》卷十紀批謂“乃”字疑是“此”字。【非也，宋人不如此用，參觀第二四六則《浮溪集》眉引茶山《玩鷗亭》七古。】又《交翠軒筆記》卷四云：“《宋史》言和靖不妻無子，故世有‘梅妻鶴子’之說，而閩人林可山自稱和靖七世孫，所著《山家清供》亦稱‘先人和靖’。林霽山，平陽人，作《孤山》詩：‘耳孫今白髮，酹酒滿寒蕪。’蓋宋人最重和靖，人爭攀附。和靖《小圃春日》詩：‘於陵偕隱事，清尚未相同’；《懷曹南通守任寺丞》詩：‘赤腳我猶無一婢，黒頭君合作三公’；東坡詩：‘自言不作封禪書，更肯悲吟白頭曲’，皆和靖獨居無妻妾之證。

《春夕閒詠》：“微風引竹籟，斜月轉花陰。”

《留題李頡林亭》：“半闌花藉白，一徑草盤青。”

《翠微亭》：“秋階響松子，雨壁上苔衣。”

《臺城寺水亭》：“緑苔欺破閣，白鳥占閒池。”

《偶書》：“閒看是斯文，無秦儗自焚。”

《送僧休復》：“春江片席遠，松月一房空。”

《贈張繪祕教九題》。按《詩將》、《詩家》、《詩匠》、《詩狂》、《詩魔》、《詩牌》、《詩筒》皆不佳，唯《詩筆》之“靜援花影轉，孤卓漏聲遲。題柱吾無取，如椽彼一時”；《詩壁》之“坐讀棋慵下，眠看酒恰中。僧房秋色冷，山驛晚陽紅”數語尚可采。又《夢溪筆談》卷十載君復自言世間事皆能之，惟不能著棋與擔糞。《詩壁》自是詠物題，“坐讀棋慵下”乃泛指設想之語。《七修類稿》卷二十一舉為和靖能棋之證，《茶餘客話》卷十九嘲之，洵為執著。即如卷三《寄岑廸》之“別後交遊合相憶，酒燈棋雨幾清宵”；《山中寄招葉秀才》：“棋子不妨臨水著，詩題兼好共僧分”；《詩壁》二句及《春暮寄懐曹南通守任寺丞》：“跌蕩情懐每事同，十年曹社醉春風。彈弓園圃陰森下，棊子廳堂寂靜中”，亦模棱語，未容坐實。《黃氏日抄》卷三十四有二詩云：“雙陸牧豬比，圍棋担矢同。二公皆妙語，千載仰高風。”“牧豬滋畜養，担矢溉禾蔬。博弈何為者，猶疑反不如。”并記於此。

卷二《西湖春日》：“爭得才如杜牧之，試來湖上輙題詩。春烟寺院敲茶鼓，夕照樓台卓酒旗。”

《池上春日》：“一池春水綠於苔，水上花枝間竹開。芳草得時依舊長，文禽無事等閒來。”

《夏日池上》：“巻箔未生單簟月，凭欄初過一襟風。”

《孤山寺端上人房寫望》：“隂沉畫軸林間寺，零落棊枰葑上田。”按文與可《丹淵集》卷八《閒居院上方晚景》云：“秋田溝壠如棋局，晚岫峯巒若畫屏”；金君卿《金氏文集》卷上《同陳郎郎中遊南塘》云：“千頃芋畦楸罫局，萬章雲木羽林鎗。”[4]又按《池北偶談》卷十一云：“近程孟陽有句云：‘古寺正如昏壁畫，層湖都作水田衣。’（按見《松圓浪淘集》卷十五《聞等慈師在拂水有寄》）語意本林君復此聯，而工又過之”云云，當云：“又參之王摩詰《過盧四員外宅看飯僧》之‘裁衣學水田’、《與蘇盧二員外期遊方丈寺而蘇不至》之‘香帔稻畦成’。”《宛陵集》卷十一《答仲雅上人》云：“忽有方外客，衣披稻畦來”；孔平仲《朝散集》卷四《至城東作》亦云：“農耕半嶺如僧衲，牧跨羸牛似畫圖。”洪駒父《老圃集》卷上《同蘇伯固遊東山寺》云：“田間壞衲僧收稻，天外奇峯山作雲。”關合尤妙。【《釋氏要覽》卷上《僧祇律》：“佛住王舍城，經行帝釋石窟前，見稻田畦畔，語阿難云：‘過去諸佛，衣相如是，從此依此作衣相。’”《韻語陽秋》卷二僅知山谷師右丞“田衣”語，尚未能求其朔也。李商老《日涉園集》卷八《贈希廣禪師》：“頭顱無意掃殘雪，毳衲從來著壞山”；《宋詩紀事補遺》卷三十三汪彥章《天台道中》云：“水紋縈石作蟲篆，麥壠掛山如衲衣”；《山谷外集》卷十一《題安福李令朝華亭》云：“人如旋磨觀群蟻，田似圍棋據一枰”；卷十三《次韻知命入青原山口》云：“坑路羊腸繞，稻田棋局方”；楊慎《升庵全集》卷三十三《出郊》云：“高田如樓梯，平田如棋局”；田雯《古歡堂詩集》七言絕卷一《龍眠道中》第二首云：“稻畦多似圍棋局”，皆本之昌黎《稻畦》：“罫布畦堪數”，又《誠齋集》卷十二《晚望》、《古梅吟稿》卷三《秋深過田家》、卷四《過淮南湖》。”】【《十駕齋養新錄》卷十六：“唐盧元輔：‘水田十里學袈裟。’阮亭本之，作：‘水田一帶學僧衣。’”】【“葑田”說見《太史升庵全集》卷七十八、《弇州四部稿》卷一百六十一、《星匏館隨筆》卷十一，而皆未引。（見三百五十四則首）[5]】【［補三百五十二則］《苕溪漁隱叢話前集》卷二十七：“《蔡寬夫詩話》云：‘吳中陂湖間，茭蒲所積，歲久根為水所衝蕩，不復與土相著，遂浮水面，動輒數十丈，厚亦數尺，遂可施種植耕鑿，人據其上，如木筏然，可撐以往來，所謂“葑田”是也。和靖詩云云，正得其實。嘗有北人宰蘇州，屬邑忽有投牒，訴夜為人竊去田數畝者，怒以為侮己，即苛繫之，已而徐詢左右，乃葑田也，始釋之去。然此亦惟浙西最多，浙東諸郡已少矣（止此）。’”升庵、元美等，迄無引此者。】

《梅花》：“詩客休徴故事題。”按和靖詠梅“暗香疏影”、“雪後水邊”、“湖水屋簷”諸聯，東坡、山谷、王深之等已分別標舉，余遂拈此句。《癸巳存稿》卷十二論竹垞詩“畫到影疏香暗處，始知一字可稱師”：“朱以為偷句之師，則可爾。若謂和靖句勝江為‘竹影’、‘桂香’句，可為江師，江本不詠梅，奈何師之？”確論也。馮定遠訾“雪後園林”一聯重方玄英《早梅》語意。

《深居雜興》第六首：“茶功兼擬策元勳。”按卷三《送吳秀才赴舉》云：“一戰詞塲定策勳”；《壽陽城南望寫懷》云：“堪與王維立畫勲”；卷四《詠敝筆》云：“架琢珊瑚欠策勳”，習氣語可厭，蓋自陳思《與楊德祖書》“豈徒以翰墨為勳績”、《文心雕龍‧詮賦篇》“太沖安仁，策勳於鴻規”來。放翁尤多，如《携一尊尋春湖上》云：“酒裏真須勉策勳”；《霜夜》云：“喚取東陽麴道士，與君霜夜策奇勳”；《山行》云：“舉起短鞭成一笑，吾詩正是策勳時”；《題竹隱堂》云：“靜處知君解策勳”；《夜分讀書有感》云：“夜窗聊策讀書勲”；《初春探花有作》云：“年年常策探花功”；《贈鏡中隱者》云：“紙帳蒲團要策勲”；《示客》云：“秋稼登場合策勳”；《秋夕》云：“與兒同策讀書勳”；《雪夕》云：“袖手悠然正策功”；《曉寒》云：“愁多酒策功”；《閒詠》云：“更有菴中策勳事，投床鼻息聒比鄰。”【《簡齋詩集》卷一《玉延賦》：“收奇勳於景刻，匕未落而體輕。”《茶山集》卷四《迪侄屢餉新茶》云：“湯鼎聊從事，茶甌遂策勳”；卷八《家釀酒鄉》云[6]：“即使愁城攻得破，策勳當拜醉鄉侯。”後山《南軒》絕句：“少日書林頗著勳”；《寄亳州何郎中》：“且尋詩社著詩勳。”山谷《次韻楊明叔見餞》第四首云：“富貴何足道？聖處要策勲。”

《省心錄》皆言性理，無提撕警透者，恐是口頭如此，非真踐履也。如“綺語背道，雜學亂性”、“以潔沽名者污”等語，何不反躬自責乎？

“前輩論醫云：閉門看古方三年，知天下無病不可治；及其出而用藥療疾，知今古無方可用。此無他，聞見力極則止。至於應變，則無有窮盡”；“婦人悍者必淫，醜者必妬”；“人以巧勝天，天以直勝人。”此三條可取。按徐𤊹《紅雨樓題跋》卷一又《筆精》卷六云：“宋景濂據《朱子語錄》卷四時攷定為沈道原作，非林和靖也。”《朱子語類》一百三十八：“《省心錄》乃沈道原作，非林和靖也。”


三百五十二


陳淵《默堂先生文集》二十二卷。知默問學於楊龜山，復娶其女，彷彿昌黎門下之李漢、紫陽門下之黃幹也。詩、文尚有詞致氣概，亦異於道學家朽木腐鼓之習。崇正闢邪，嚴儒、釋之辨，而每作禪語，豈為了翁猶子，又嘗親炙，不無濡染耶？（參觀卷二十二《題了齋所書解禪偈後》、《題了齋所書佛語卷後》、《書了齋筆供氧發願文》、《樓攻媿集》卷七十一《跋了齋有門頌帖》云：“近世士大夫用力不及前輩，只如學佛或僅能涉獵《楞嚴》、《圓覺》、《淨名》等經及《傳燈》，以資談辯。若唐之梁補闕諸公、本朝楊文公、楊無為、張無盡及了翁，皆留心教觀，深得其趣。”）

卷一《立我軒》：“文章鏡面塵，富貴路傍屣。”

《和人獨酌》：“共矜春色盡銜杯，文字紅裙各有儕。何似西園閒處士，一杯花下畏人來一。”

《崇安分水嶺》：“已見江南草木菲，筍輿愁下亂山圍。但將雙淚憑西注，寄語江神穩送歸。”

卷三《晚行》：“晚烟低掃樹千重，一簇人家接遠空。日暮荒陂行客盡，只尋牛跡去匆匆。”

卷五《越州道中雜詩‧七》：“胸中有佳處，妙意不期會。弄筆作五言，心手無內外。千古陶淵明，秀句含天籟。偶然游其藩，遂爾厭雕繪。”又《八》云：“淵明已黄壤，詩語餘奇趣。我行田野間，舉目輒相遇。誰云古人遠，正是無來去。展卷味其言，即今果何處。”按卷四《小軒閒題‧之二》云：“文章會消磨，名譽易衰歇。淵明吾之師，兹理久已達”；卷五《次韻令德答天啓》云：“我師陶靖節，亦未游其藩”，“平淡恐未臻，先作郊島寒”；卷十六《答翁子靜論陶淵明》云：“頃聞之蘇黄門稱：淵明欲仕則仕，不以求人為嫌；欲已則已，不以去人為髙。飢則叩門以乞食，飽則鷄黍以延客。古今賢之，貴其真也。雖然，此語可謂得淵明之心，而不可謂義之盡也。淵明以小人鄙督郵，而不肯以己下之，非孟子所謂隘乎。仕為令尹，乃曰徒為五斗米而已，以此為可欲而就，以此為可輕而去，此何義哉？是廢規矩準繩而任吾意耳。孔子曰：‘行義以達其道。’舍義而言道，佛之徒是矣，淵明何幾乎？”按參觀卷十七《答胡寧和仲郎中》第二札、《又論龜山墓志中事》第四札。“幾”當作“譏”。自是正論。《癸辛雜志別集》上記劉漫塘宰謂：“淵明非為血氣所使者。《論語》‘子在川上’章，秦、漢以來學者未喻，獨程門以為論道體，其說實發於淵明之‘置彼不舍，安此自富’二語。蓋有得於道，知世路之難，時事之不可為，借督郵以發耳。”殊牽強附會。又按《漁隱叢話前集》卷十四引陳賦輔之《詩話》云：“荊公嘗言：‘世間好語言，已被老杜道盡；世間俗言語，已被樂天道盡。’然李贊皇云：‘譬之清風明月，四時常有，而光景常新。’又似不乏也。”此節可以矯知默舉目輒遇陶詩之說。

《十》云：“揚雄窺聖域，何啻越距楚。斷然著成書，凖易與論語。古來文字學，似此奚足數。誰謂千秋人，斯言果輕許。”按卷十五《答陳了翁》亦謂：“《法言》論聖人處，無一語是。辨乎其不足問，問乎其不必疑。多媚莽從亂之語，於孔門弟子，曽不逮宰我、子貢、有若之徒。”

卷六《書室獨坐》：“春入庭柯寸寸藍，風簷孤坐怯輕衫。青天白日從來好，柏樹桃花子細參。”參觀四五六則《簡齋集》卷十《春日》。

卷十六《答廖用中正言書》痛論“今日之禍，起於王氏之學；王氏之學不熄，則祖宗之治不復”，可與卷十七《論龜山墓志中事》第二札參觀其意。即龜山《上欽宗皇帝書‧之七》□（楊繩祖重刊《龜山集》卷一）所謂：“挾管商之術，飾六藝以文姦言。今日之禍，實安石有以啟之。倡為天子竭天下自奉之說，導人君以侈靡”云云，蔡京以王學為護符，正蔡之罪，不得不追咎荊公。若後來清季洪、楊事作，孫芝房《芻論》歸咎於漢學[7]，及清亡國，魏元曠《堅氷志》亦以漢學為禍胎，則瞽論矣。


三百五十三


【此則闕如。】


三百五十四


《全晉文》卷五十三李秉《家誡》：“上曰：‘為官長當清，當慎，當勤。’”按此出《三國志‧魏書‧二李臧文呂許典二龐閻傳》裴注引王隱《晉書》。呂居仁《官箴》卷首“清”、“慎”、“勤”三字，實本於此。《古夫于亭雜錄》記康熙大書三字，刻石以賜內外諸臣。

卷五十九成公綏《天地賦》：“歷觀古人，未之有賦。”按《北齊書》卷四十四記：“劉晝《賦》以“六合”為名，自謂絕倫，吟諷不輟。魏收謂人曰：‘賦名六合，其愚已甚，及見其賦，又愚於名。’”公綏已導其先路，收未之知也。又“天地至神，難以一言定稱。故體而言之，則曰兩儀；假而言之，則曰乾坤；氣而言之，則曰陰陽；性而言之，則曰柔剛；色而言之，則曰玄黃；名而言之，則曰天地。”按參觀《二程遺書》卷十一：“天者，理也；神者，妙萬物而為言者也；帝者，以主宰事而名也。”《履翁示兒編》卷一：“以形體謂之天，以主宰謂之帝，以運動謂之乾。”

《嘯賦》：“良自然之至音，非絲竹之所擬。是故聲不假器，用不借物，近取諸身，役心御氣。”按陶淵明《孟府君傳》云：“問：‘聽妓，絲不如竹，竹不如肉？’答曰：‘漸近自然。’”正此意。

卷六十孫楚《笑賦》。按雖云“信天下之笑林，調謔之巨觀也”，而衹刻劃笑聲，未及笑資、笑理，至“嚬䠞俛首”、“携手悲嘯”云云，更不類賦笑矣。吾國古籍論笑者惟《說郛》卷五王君玉《續纂‧好笑類》、《檀几叢書二集》陳臯謨《笑政》二種，稍引其緒耳。

《莊周贊》：“妻亡不哭，亦何所歡？慢弔鼓缶，放此誕言。殆矯其情，近失自然。”按《夢溪筆談》卷九亦謂：“妻死而不輟歌，可也。為其死而鼓之，則不若不鼓之為愈也。”《風俗通義‧愆禮第三》斥山陽太守汝南薛恭祖喪妻不哭，有云：“鳥獸之微，尚有回翔之思，啁噍之痛；何有死喪之感，終始永絶，而曾無惻容？當內崩傷，外自矜飭，此為矯情，偽之至也。俚語：‘婦死腹悲，唯身知之’”云云，可參觀。張萱《疑耀》卷二云：“莊周妻亡，鼓盆而歌，世以為達，余謂不然。未能忘情，故歌以遣之耳。情若能忘，又何必歌？”

卷六十二孫綽《喻道論》。按興公出入老、釋，《遂初賦》云：“余少慕老、莊”，《遊天台賦》既言仙靈，稱王子喬，復云：“散以象外之說，暢以無生之篇。泯色空以合跡，忽即有而得玄”，已溝通二氏。此篇云：“佛也者，體道者也；道也者，導物者也。周、孔即佛，佛即周、孔，蓋外內名之耳。周孔救極，佛教明本，共為首尾，其致不殊”云云，言通三教者，莫先於興公矣。《全宋文》卷二十一宗炳《明佛論》亦云：“孔、老、如來，雖三訓殊路，而習善共轍。”《世說‧文學》阮瞻論：“聖人貴名教，老莊明自然，將無同。”模棱之說，且不及釋氏，非其比也（《滹南遺老集》卷三十三云：“‘將無同’，蓋言同耳。‘將無’者，‘無乃’、‘得無’之類。褚褒裦認孟嘉曰：‘將無是乎？’苟晞拒從母曰：‘將無後悔耶？’《世說》記衛玠嘲瞻曰：‘一言可辟，何假於三？’蓋欲直言其同耳。”）後來梁武帝作《會三教詩》，智藏和之。《周書‧武帝紀》建德二年十二月辨三教前後，三年六月立通道觀，詔云：“一以貫之。”《韋夐傳》：“著《三教序》，謂：‘同歸於善。’”《南齊書‧張融傳》：“遺令入棺時，左手執《老子》、《孝經》，右手執《法華》、《小品》。”《高逸傳》：顧歡《夷夏論》謂佛、老“聖符跡反”；孟景翼《正一論》謂“共遵斯一，老、釋未分”；司徒張融《門律》云：“吾見道士與道人戰儒、墨，道人與道士辨是非。昔有鴻飛天首道[8]，積遠難亮。越人以為鳧，楚人以為乙，人自楚越耳，鴻常一鴻乎？”北宋晁文元《法藏碎金錄》卷五云：“余讀三聖之書，而能混而為一，自成法要，所謂殊途同歸者。”書中於此旨，反復暢言之。入明遂成常談，如焦弱侯《筆乘續集》卷二所舉王純甫、穆伯潛，薛君采輩皆其例，尚未及林兆恩、王世懋、鄭曉等也。曹安《讕言長語》卷上載譏傳大士詩云：“袈裟新補片雲寒，足躡儒鞋戴道冠。欲把三家歸一轍，摶沙終是不成團。”足徵風氣。唐人之會通三教者，見下第七三七則論權載之。

卷六十二孫綽《孫子》：“海人與山客辨其方物。海人曰：‘橫海有魚，額若華山之頂，一吸萬頃之波。’山客曰：‘鄧林有木，圍三萬尋，直上千里，旁蔭數國。’海人曰：‘東極有大人，斬木為策，短不可杖，釣魚為鮮，不足充餔。’”按屠本畯《憨子雜俎》：“商駕大艘，誤入鯤腹。鵬撮鯤吞之，止於大人眉稜間，大人以為蠅也，摑之斃。鵬腐鯤潰，大艘得出，閣於岩際。王姥眠石上，乳接天，眾齊哀求歸計。山去海尚千里，姥小遺汩汩湯湯，舟得抵海。”即本此意。

卷七十一陳壽《上諸葛氏集表》：“亮才於治戎為長，奇謀為短，理民之幹，優於將略。”按《癸巳存稿》卷七云：“《魏書‧李苗傳》苗讀《蜀》至魏延請出長安，諸葛不許，太息謂‘亮無奇計’，陳壽謂‘奇謀爲短’，其言至當。”又，“臯陶之謨略而雅，周公之誥煩而悉。臯陶與舜、禹共談，周公與諸臣矢誓故也。亮所與言，盡眾人凡士，故其文指不得及遠也。”按姚南青《援鶉堂筆記》卷三十一、靳价人《綠溪語》卷上說此節，皆引《晉書‧李密傳》：張華問：‘孔明言教何碎？’密曰：‘昔舜、禹、臯陶相與語，故得簡大雅誥；與凡人言，宜碎，孔明與言者皆無己敵，是以碎耳。’”

卷七十一皇甫謐《篤終論》。按大意本之楊王孫《報祁侯書》（《漢書‧楊胡朱梅云傳》）“無異於埋金路隅，而書表於上者也”二句，開後世“此地無銀三十兩”之謔。

卷七十七摯虞《文章流別論》：“古詩之賦，以情義爲主，以事類爲佐；今之賦，以事形爲本，以義正爲助。情義爲主，則言省而文有例矣；事形爲本，則言富而辭無常矣。文之煩省，辭之險易，蓋由於此。”按班、揚以來，以敷陳鋪比爲賦，相如《答盛擥問》所謂“合綦組以成文，列錦繡而爲質”（《《西京雜記》卷二、《全漢文》卷二十二）。仲冶之言，殊有矯枉救弊之意。左思《三都賦序》僅斤斤於“辨物居方”，不為“侈言無驗”，已落第二義，尚是以“事形”為主，特徵實不鑿空耳。又見第七百七則。又，“古之詩，有三言、四言、五言、六言、七言、九言。古詩之九言者，‘泂酌彼行潦挹彼注兹’之屬是也。”按《援鶉堂筆記》卷三十七引何義門云：“偏檢各本，皆云：‘《泂酌》三章，章五句’，則以為二句也。顏延之云：‘詩體本無九字者，將由聲度，闡緩不合金石。仲冶之言，未可據也。’”《詩‧關雎》章末《正義》亦云：“《詩》之見句，少不減二”，因舉二字至八字為例。而摯虞九言、十言之說，何駁乃“二句”，即《正義》語，援鶉未考。然《陔餘叢考》卷二十三引“凜乎若朽索之馭六馬”，又李白《蜀道難》中句、杜甫三句、元僧明本《梅花》詩通首九言。又按《黃生義府》卷下駁《文心雕龍‧明詩篇》“二言《竹彈》”云：‘此未知詩理。蓋‘斷竹續竹’、‘飛土逐肉’必四言成句，語脈始緊，聲情始切。若讀作二言，聲嘽緩而不激揚，恐非歌旨。”又《茶香室三鈔》卷十五云：“何光遠《鑒戒錄》載杜光庭以一言至十五言詩《紀道德》、《懷古今》二篇。”[9]《陔餘叢考》卷二十三論古今詩體，至十一言而止，不知引此。然二篇多用虛字“也”、“之”、“兮”、“乎”、“矣”、“于”、“而”等襯貼，雖至二十餘言，復何難？【《履齋示兒編》卷三謂：“八言若‘十月蟋蟀入我牀下’”；《陔餘叢考》卷二十三引《毛詩》“我不敢效我友自逸”；《舊唐書》盧群諷吳少誠詩：“祥瑞不在鳳凰麒麟，太平須得邊將忠臣”四句；李長吉“酒不到劉伶墳上土”等（按“我不敢”、“十月蟋蟀”二句皆早見《關雎》章末《正義》）。《升庵全集》卷六十謂：“太白‘黃帝鑄鼎於荆山煉丹砂’云云乃十言，東坡‘山中故人應有招我歸來篇’十一言，長吉‘酒不到劉伶墳上土’八言。”陳騤《文則》卷下已謂：“詩句八言者如‘我不敢效我友自逸’是也。”】

【《金樓子‧立言篇下》引一節。[10]】


三百五十五


《龍榆生寄示端午漫成絕句即追和去年秋夕見懷詩韻奉報》：

知有傷心寫不成，小詩淒切作秋聲。晚晴儘許憐幽草，末契應難託後生。且借餘明鄰壁鑿，敢違流俗別蹊行，高歌青眼休相戲，隨分𦺅鹽意已平。[11]


[1]“耿濟口舟行”原作“耿濟口舟口”。

[2]“湖山小隱”原作“湖上小隱”。

[3]“雲叟”原作“遨叟”。

[4]“羽林鎗”原作“雨槍旗”。

[5]即下文，見《手稿集》568頁眉。

[6]“家釀酒鄉”原作“家釀醉鄉”。

[7]“芻論”原作“芻議”。

[8]“首”原作“道”。

[9]“何光遠”原作“何光庭”。

[10]當指“摯虞論邕元表賦”一節。

[11]詩見《槐聚詩存‧一九五九年》，詩題作《龍榆生寄示端午漫成絕句、即追和其去年秋夕見懷韻》。碧廬《錢鍾書槐聚詩存注釋稿‧一九五九年》本詩題解：“龍榆生在抗戰勝利後，1945年1月被國民政府治罪入獄，1948年2月保釋出獄。解放後，先後曾在上海商務印書館任編審、上海市文物管理委員會任研究員、上海博物館任圖書資料組長。自1956～1966年，在上海音樂學院民族系任古典文學教授。此詩繫於59年，查龍榆生原詩寫於1954年（見《忍寒詩詞歌詞集》，復旦大學2012年版），錢先生此詩亦必作於此年。龍榆生寄示的詩為《甲午端午漫成一絕句寄叔子道兄》：‘嚼飯與人資嘔噦，靈均哀怨向誰論。蛾眉一例從伊妒，斜倚修門拭淚痕。’本為寄示冒叔子。後龍榆生又作《次韻冒叔子景璠兼懷錢槐聚鍾書北京》一詩：‘花時何遽怨春遲，冷暖由來只自知。待振天聲張赤幟，枉思公子從文貍。湘靈賦罷規房杜，水繪園荒雜惠夷。看化雲龍追二子，石渠麟閣是歸期。’想來並抄示了前詩，故有錢先生此作。原題作《忍寒先生寄示端午漫成絕句，讀之感嘆，即追和前年秋夕見懷詩韻奉報，聊解幽憂並酬雅意》。錢先生所說‘去年秋夕見懷韻’，即龍榆生1953年作《癸巳中秋風雨有懷錢默存鍾書北京》：‘待捧銀盤上晚林，粘天風雨作秋陰。蛩吟向壁如相泣，藥裹關心恐不任。莽蕩乾坤供嘯傲，縱橫簡冊恣披尋。漫郎合贊中興業，佇聽雲山韶濩音。’”