《容安馆札记》631-632则


六百三十一


姚園客旅《露書》卷五云：“書坊刻《東坡集》，有評《後赤壁賦》者曰：‘晉陸機云：“《前賦》已極其妙，《後賦》精於體物。”’”按汪鈍翁《說鈴》云顧寧人被酒與客談經，客誤以《唐石經》為《十三經》，顧曰：“此與宋版《大明律》何異？”；《在園雜誌》卷一記一賈人持米元章書申鳧盟《銅雀懷古》詩相售；《湘綺樓日記》光緒三十一年十月十日云：“作李碑銘，亦係本色，無古法，所謂宋版《康熙字典》，其價宜在宋版上也”；又宣統二年十月廿三日云[1]：“有劉姓收袁枚墨迹，書我《元宵詞》并跋，真佳語也。宋版《康熙字典》同此前後”；《二十年目覩之怪現狀》寫洋場名士，《官場現形記》寫荊楚開府，皆有顏真卿書《赤壁賦》拓本之嘲，均此類也。

〇王紫詮《蘅華館詩錄》卷二《記李七壬叔所述語》云：“佛氏戒殺生，西儒尤斥絕。昔有艾約瑟，談佛善闢佛艾君字迪謹，著《釋教正謬》。偶謁國清寺，與僧成面折。兩爭未得平，僧笑其詞拙。猛虎居深山，搏人以為活。天生人於世，豈亦為彼設？虎意或如斯，子言殊未必。艾君置不言，頰頳詞已竭。李七歸述之，使我解糾結。”按《虞德園先生集》卷二十《天主實義殺生辨》云：“若曰天生肉食海物以養人，將曰天生人以養毒蟲猛獸乎？彼非人不飽，猶人非物不飽也”；屠長卿《鴻苞集》卷二十九《戒殺文示諸子》云：“迷人不知，乃藉口天生萬物本以資人食養。嗟乎！如虎狼遇人則食，天豈以萬物之命供人，乃又以人之命供虎狼耶！”實皆本之《列子‧說符篇》鮑氏之子駁田氏語，《太平御覽》卷四六四引王瑱之《童子傳》載孔林語亦同。《焦氏筆乘》卷二《戒殺生論》則謂儒家亦不得已有故而殺，養之有道，取之有時，用之有制。毛稚黃《匡林》卷上《戒殺說》三篇謂儒家亦好生止殺。梁山舟《頻羅菴遺集》卷六《復友人書放生頌札》云：“陶庵先生文‘殺人不謂以牛代，殺牛則獨以羊代’二語趣極橫極。帝王不能有生而無殺，獨此鳥獸蟲魚，久久必交中國而牣靈沼。”曾異撰《紡授堂集》卷二《柬沈英多齋》謂：“彼草與木，亦應胞與視，以廣齋心，藿肉食俱礙”，不但罷生殺，亦且屏蔬食。《朱子語類》卷一二六：“趙子直戒殺生云：‘汝今殺他，他再出世必殺汝。’此等語，乃所以啟其殺生，蓋彼安知不說道：‘我今可以殺汝，必汝前身曾殺我？’”

〇《露書》卷二云：“說者謂堯時十日並出，羿射其九。又云羿得不死之藥，其妻竊之，逃於月中曰‘嫦娥’。王弇州曰：‘羿能射日，獨不能射月耶？’因作詩云：‘不信雕弧摧九日，却留明月隱嫦娥。’瞿宗吉曰：‘后羿空能殘九日，不知月裏却容私。’蓋在其先。”卷七云：“此弇州癡語也！羿非不能射月，懼內不敢射耳。”【弇州《折楊柳》（《明詩綜》卷四十六選）極言男不如女，此處獨不懼，何哉？】按梁玉繩《清白士集》卷二十五《余讀天問云胡羿射夫河伯而妻彼雒嬪豈姮娥奔而奪河伯之妻耶戲書一絕》云：“如何不射姮娥墮，翻向河公奪宓妃？”又按《詩家直說》謂瞿宗吉詩乃襲唐袁郊“后羿偏尋無覓處，誰知天上卻容奸。”《文海披沙》引蘭廷瑞《題嫦娥奔月圖》云：“竊藥私奔計已窮，藳砧應恨洞房空。當時射日弓猶在，何事無能近月中？”趙甌北《題姮娥奔月圖》云：“彀率能摧九日精，何難射落月輪明？尚留桂館藏嬌地，此老當年亦有情。”袁郊《月》（《全唐詩》）。

〇《露書》卷三云：“陸凱《寄范曄》詩：‘江南無所有，聊贈一枝春。’託意耳！夫枝離幹而枯，既非剪綵，安能歷遠？”按得間之言。《學齋佔畢》卷二、《瀛奎律髓》卷二十皆引《說苑》越使執一枝梅遺梁臣事，謂在《荊州記》陸凱事前。《律髓》又謂：“梅以花貴，自戰國始。前此《周禮》、《禮記》、《爾雅》、《本草》皆取其實而已。”可與第五百九十二則論牡丹參觀。

〇《露書》卷三云：“洪仲偉謂詩須弄韻，畫須弄墨，書須弄筆。亦必能弄韻，能弄墨，能弄筆，始臻佳境。”按至理名言，參觀André Lalande,Vocabulaire technique et critique de la philosophie, 7eéd, p. 1180: “M. Le Roy, dans saLogique de l’invention, recommande au savant de ‘s’amuser aux fictions qui font voir les choses sous un jour inattendu.’” J. Huizinga,Homo Ludens一書說兒戲狎弄之合道妙，至詳且備，所謂“To view culturesub specie ludi” (Eng. tr. R.F.C. Hull, p. 5)尚未窺此。

〇《露書》卷六云：“今世慳吝，或問之，曰其學聖人一介不與。問者因曰：‘子能一介不取乎？’曰：‘未也。’曰：‘然則子只學得一半聖人。’”按曾異撰《紡授堂集》卷五《答施漁仲書》云：“若所諭今日阿衡又似大家者，學得一半伊尹，只‘一介不與’此四字認得甚真耳，呵呵！”《尺牘新鈔三選》杜茶村《答練石林》云：“近有一友為僕述某公一介不與，却未一介不取，可謂‘一邊伊尹’。僕應之曰今某公無周公之才，使驕且吝，豈非‘半截周公’乎？”尤西堂《艮齋雜說》卷五引茶村語云云，不知其踵姚、曾而增華也。

〇《露書》卷六云：“或謂余曰：‘人之為人，有此五倫。今只有半倫矣！奈何？’問故，曰：‘今所存，惟夫畏婦半倫，餘盡土苴矣。’”按與龔孝拱愛妾而自號“半倫”貌同心異。《露書》屢言懼內，如卷六又云：“今聞夫畏婦，不聞婦畏夫，婦倡夫隨”；又云：“鬼不畏符只畏唾，人不畏辱只畏妻”[2]；又卷七論弇州咏后羿詩“不信雕弧摧九日，却留明月隱嫦娥”曰：“此弇州癡語也！羿非不能射月，懼內不敢射耳。”《升庵全集》卷四十二說《尚書》“星有好風，星有好雨”，謂：“箕星以土為妻，畢星以木為妻，皆以所克為妻，而從妻所好。善謔者曰：‘天上星宿亦怕妻乎？’”祝枝山《猥談》有《怕婆經》；蒲松齡《聊齋文集》卷十有《妙音經續言》、《怕婆經疏》（《續言》亦附見《聊齋志異》卷六馬介甫則）。蓋明人怕婦之風極盛，故《五雜組》卷八[3]、《野獲編》卷五、《補遺》卷三皆痛言之。而迴波栲栳之歌，極其大觀於《醒世姻緣》。彼狄希陳者，亦王伯安、戚元敬、汪伯玉一流人耳。

〇《露書》卷七云：“余入楚，携一蒼頭。王宗戬戲曰：‘此佛脚也，急時可抱’”；又云：“胡繩武司農招予集朱元介少宰閒園，是日余乍疾，少宰問故，余答：‘以昨寒，穿紗衣所致。’旋而余蒼頭在余背立，少宰訝問：‘此為誰？’余轉視曰：‘余僕也。’少宰遽曰：‘此即紗衣。’”按《品花寶鑑》第二十三回姬亮軒謂小童兼驢子與小妾之妙，是此兩則注脚。《弁而釵‧情貞記》鳳翰林之得芳、得韻，《肉蒲團》未央生之書笥，皆當時書生公子之行室也。參觀第二百三則引《野獲編》卷二十七、《露書》卷九記雪浪侍者多為妖童，《甘露園短書》卷十記李卓吾携一姣童號為“了身上事人”。

〇《貪歡報》第三回云：“把籠中之鷄扯住尾毛，那鷄殺豬的一般叫將起來。”按《陽春白雪》後集卷五蒲察善長《新水令》云：“雁兒，且休要等閒尋伴宿沙汀。唯辦你鵬程”，亦其類也。【《太平樂府》卷二王和卿《撥不斷‧嘲胖妻夫》：“綉幃中一對鴛鴦象。”】【Dryden,The Hind & the Panther, 2307: “beast of a bird”; Prior,The Hind & the Panther Transvers’d:“These Birds of Beast” (Literary Works, ed. H.B. Wright & M.K. Spears, p. 56).】又六百九十五則《易林》卷二需之訟。近人有陳伯吹者作兒童讀物，有云：“那貓用盡九牛二虎之力。”誰謂古今人不相及乎？又《西游記》第十六回云：“收了一眾小徒”，指行者也；第二十回云：“那一眾在那裏”，指八戒也。可為今人所謂“一個群眾”解嘲。

〇《露書》卷九云：“昇平日久，文武畸重，致主將類能操觚，而不閑弓馬干戈。己未，遼左失事，關中王孫子斗作《紀事》五首，可謂言言對癢。其四云：‘時清諸將慕文儒，勝韻長才亦自殊。競羨江花勝彩翰，不聞營柳避雕弧。餉金輾轉隨津貴，宮錦封題待市胡[4]。覆轍于今堪自鑒，嫖姚何必薄孫吳。’”按《醉醒石》第五回亦譏：“成當作‘澄’平將官，高品學文人做作，談文作詩”；曾異撰《紡授堂集》卷二《敘施造仲江軍詩》謂：“諸生言詩以飾其訓詁之陋，武人拈韻以文其劍槊之粗。甚而托鉢之僧、倚市之女亦附聲詩，以自遠於俗髠凡妓”；《有不為齋隨筆‧丁》云：“奉新趙敬襄《送人守蜀》詩云：‘願勸總戎勤舉職，莫教風雅換弓刀。’此最切近時右班之弊，艷羨文事，強為之，皆子美‘將軍不好武’一語階之厲也。”《少室山房類稿》卷八十二《李臨淮青蓮貝葉二稿序》云：“夫絳、灌無文，隋、陸無武，才之難兼，自古嘆之云。乃仲尼稱‘有文事，必有武備’，《詩》歌吉甫‘為憲萬邦’，而《春秋》美晉郤縠‘敦詩書而說禮樂’，此其人寧無一二概見哉”云云，高帽子耳。又《野獲編》卷十七《武臣好文》條。【《汪梅村先生文集》卷三《武不可可弛而亦不可黷說二》、《朱子語類》卷一百十。】【《楊誠齋集》卷八十八《論將上》：“羽林子弟皆授經於學校，與夫將軍不好武，而其子皆能文，則君臣相慶，以為太平之盛觀。”】【《湘綺樓日記》光緒二十九年二月十三日：“陳海鵬來。武人文論，死期將至之徵，余於賀虎臣驗之矣。”參觀Goethe: “Die grössten Vorteile im Leben überhaupt wie in der Gesellschaft hat ein gebildeter Soldat” (Spruchweisheit in Vers und Prosa,Ges. Werk., “Tempel Klassiker”, II, S. 297).】【《清高宗詩文十全集》卷二十九《紫光閣錫宴聯句》自注。】

〇《露書》卷九云：“王行父作《朔方風土》詩，余記其七”云云。按與沈廷松《皇明百家小說》第八帙蔣一葵《長安客話》載陳鐸嘲北妓全同，僅“那裏有”作“那曉得”，復有一、二字小異而已。《堅瓠九集》卷一亦載陳作[5]，《在園雜志》卷四載陳作之外，復載順德喬文衣《北嘲南》之作，而評之曰：“詞意不貫串，肆聲謾罵，盡人為仇，反置南妓於不問。更有《南北解嘲》，則不知出自何人。”又按燕趙佳人，我亦見之矣，陳氏未為謔虐。沈起鳳《諧鐸‧北里則》載作《北地胭脂譜》，《品花寶鑑》第十八回、第二十三回寫東園，皆可與陳氏語發明。《露書》卷九又謂：“北都妓既無几案，又無香爐。”參觀《渾如篇‧觀姊妹之十全》其十曰“蘇樣”：“房中葺理精致，几上陳列玩好，多蓄異香，廣貯細茶。”又按《露書》載王行父作有云：“生蒜生蔥生韭菜，腌髒，那裏有美人夜半（《長安客話》載陳大聲作此四字為‘夜深私語’）口脂香。”可參觀Boileau,Satire, X, 669-672: “T’ai-je fait voir de joie une belle animée, / Qui souvent d’un repas sortant toute enfumée, / Fait même à ses amants trop faibles d’estomac / Redouter ses baisers pleins d’ail et de tabac?”

〇《後西遊記》文情在《續西遊》之上，而稱道者不多。余所見惟呂文兆熊《女仙外史》第四十五回[6]：“《後西遊記》云：‘小行者的金箍棒，竟把不老婆婆的玉火鉗，攪得他撒開了’”；袁潔《蠡莊詩話》卷九：“《後西遊記》所謂‘造化小兒’出於杜審言詩，東坡用之”；《品花寶鑑》第十七回：“南極仙翁遲遲不到，難道半路上撞著了小行者的筋斗雲，碰傷了小壽星，因此行走不便麼？”（出《後西遊記》第三十回）；又第三十九回：“這是《西遊記》上的不老婆婆”；董若雨《西游補》有天目山樵《雜記》斥《續西遊》拘滯，而稱《後西遊記》瀟洒飄逸。

〇Hallett Smith,Elizabethan Poetry, pp. 293-4論“‘Hercules’ choice, or the Hero at the Fork of the Road”，謂其事見於Xenophon,Memorabilia, II, I, 21-33 (“The Loeb Classical Library”, p. 95)，其意則本之Hesiod,Works & Days, 286-292。按Pythagoras of Samos論“the choice of life”即以希臘字母Υ(ɥ)為象。Perseus,Satura, III, 56-7: “et tibi quae Samios diduxit littera ramos, / surgentem dextro monstravit limite callem” (“The Loeb Classical Library”, p. 348; cf. IV, 11-2, p. 358; V, 35, p. 372: “deducit trepidas ramosa in compita mentes”[7]正言此。

〇吳漢痴編《切口大詞典》第二七七類：“中狀元，生梅毒也。”按可與法文俚語“le lot: la syphilis”參觀[8]。又第一九八類尼姑切口：“中，受孕也”，“狀元公，私生子也”，亦相映發。

〇《露書》卷九引琍瑪豆《友論》六則，而稱之曰：“人有異域，其道其情一也。讀此，誰謂海外無人哉？世每少異域，夏蟲耳！”按王肯堂《鬱岡齋筆麈》卷三《交友》條載琍瑪竇《友論》，陳眉公《寶顏堂秘笈‧廣集》亦收之。凡九十則，《引》云：“竇退而從述曩少所聞，輯成友道一帙”，末云：“大西域山人利瑪竇集”，蓋皆掇拾彼土前言往行，非抒己見也。如開宗明義第一則云：“吾友非他，即我之半，乃第二我也”（《露書》卷九亦引之），即“alter ego”之說。Bacon, “Of Friendship”: “… it was a sparing speech of the ancients, to say, that a friend is another himself” (Essays,“TheWorld’s Classics”, p. 115); Zeno: “A friend is a second self” (Diogenes Laertius,VIII, 23, “The Loeb Classical Library”, II, p. 134); Cicero,De Amicitia, §21: “alter idem” (Lyly,Euphues: “a friend is... another I” —Complete Works, ed. R.W. Bond, vol. I, p. 197)而流傳失其本旨，附會之於唐僧淡交《寫真》詩所謂“已是夢中夢，更逢身外身”[9]（山谷《寫真自贊》亦曰：“作夢中夢，見身外身”），如王東漵《柳南隨筆》卷二云：“琍瑪竇以寫照為‘第二我’。此與《世說》‘友為我之半’其義正同，以作喜容、玉照等稱，可謂新而且雅矣”；《黃岡二處士集》本杜于皇《變雅堂文集》卷八《吳初明第二我贊》；張樵野《三洲日記》光緒十二年正月十日云：“李駘選為子豫繪一小照，神理逼肖，利馬竇所謂‘第二我’也”，皆道聽塗說。

〇《露書》卷九云：“北都市語云‘該打’，則曰：‘屬棉花的。’”按參觀《紀錄彙編》卷一百九十七《瑯琊漫鈔》又卷一百七十五《四友齋叢說》，為皆記劉吉號“劉棉花”，謂其耐彈也。

〇《露書》卷十云：“燕多歸於西洋之六坤、柬埔寨二番，山中取燕窩者必於此地。”按《滄趣樓詩集》卷四《舟中憶爪哇之游雜述》云：“西人常笑我，傾橐食鳥巢。夙聞所結處，高躡海谷坳。寧知屋梁上，雪白如懸匏。”自注：“爪哇人家多有之。”J.D. Ball,Things Chinese, 4thed., p. 90引Darwin論吾國人食燕窩云：“The Chinese make soup of dried saliva”。

〇《露書》卷十云：“百合花，甘蒜也，狀似蒜而甜耳。”按陳眉公《太平清話》卷上記寶慶人呼水仙花為“雅蒜”，余亦聞人稱蘭為“雅韭”，可與此並傳。

〇《露書》卷十二云：“馬九雅，妓也，偶面有瘡，潘太學戲之曰：‘爾何面上賣果？’謂瘡是楊梅也。馬應之曰：‘亦猶爾腹中生草耳。’”又云：“王百穀詩多用‘是’、‘為’字，如《吊袁相公》詩：‘山上杜鵑花是鳥，墓前翁仲石為人。’後百穀目略翳，復有風流罪過，有戲贈之詩曰：‘面上楊梅瘡是果，眼中蘿蔔翳為花。’”按《野獲編》卷二十三引上句作“窗外杜鵑花作鳥”，戲改者汪仲淹也。全詩見《列朝詩集》丁八，《南有堂詩集》未收。

〇《露書》卷十二云：“王光祿謂：‘童僕有三珠’云云。”按全同《輟耕錄》卷二十九。

〇《露書》卷十二云：“陳牧伯謂：‘疥瘡有五德’云云。”按略同《記事‧補遺》》（即《類說》卷二十二所引），唯言仁、智二德不同。趙弼《效顰集》卷下《疥鬼對》則言智不同。《鬱岡齋筆麈》卷四則全本《東齋記事》。《記事》云：“喜傳於人，義也”；《露書》云：“同坐臥即分人，義也”；《效顰集》云：“賓朋共榻即能傳染者，無獨善之心，非義乎？”即《清異錄》謂勞瘵為“義疾”之意。

〇《露書》卷十二云：“金陵曲中諱溺為‘擺柳’。”按《山中一夕話》卷二《金陵六院市語》載出恭為“撒酥”。

〇《露書》卷十二云：“佘大行云：‘京師有“七味解熱丸”，用騾、驢、人、馬、犬、豕糞，以大騾車羅過，加久年陰溝秋實和之，此丸專解爭名爭利的熱火。’按《墨憨齋重訂萬事足》第十六折云：“‘七香散’是牛糞、馬糞、驢糞、騾糞、猪糞、狗糞、人糞，右七味各二兩，西北風起日，用騾車碾碎，以唾嚥下，能療普天下爭名奪利之病。”

〇Voltaire: “Tout vers, toute phrase qui a besoin d’explication, ne mérite pas qu’on l’explique” (Oeuv. Compl., éd. Moland, XL, p. 253).按此語未圓，不如Goethe論箋注云：“Ein Gedicht gleichfalls aus Worten besteht, so hebt ein Wort das andere auf” (Eckermann,Gespräche, 10, Nov. 1823, Aufbau, S. 80)。參觀Rilke: “All ‘allusion’... would be contradictory to the indescribable ‘being-there’ of the poem” (Letter to the Countess Sizzo, June 1, 1923)。近日英、美所謂close criticism即本此意，究眉睫之前，而不求宇宙之外。法殊謹嚴，然不免死在句下。夫句中有眼，而亦詩外有事，每須兼知斯二者，詩之精彩始出。如后山《次韻李節推九日登南山》云：“人事自生今日意，寒花只作去年香。”佳句也，初不必知其點化李後主之“鬢從今日添新白，菊是去年依舊黄”（曾慥《類說》卷五十二引《翰府名談》）。羅公升《九日書懷》云：“只道事隨人意改，如何花作舊時香”（《宋百家詩存》卷二十《滄洲集》）。徒知其本於后山，則踐迹無聊矣。若知其為遺民節士感歎亡國之作，則意味深長，非后山流連光景之比矣。故讀詩者於“da-seiend”之外，亦須窺“hinter”也。Wolfgang Kayser,Das Sprachliche Kunstwerk, S. 35-6論“eine Literaturgeschichte ‘ohne Namen’”語頗平允，然未及此意。參觀Lewis Leary,Contemporary Literary Scholarship, pp. 237-8論“self-sufficiency”; Croce,La Poesia, p.324論“Inselhaftigkeit”。參觀第七十五則。（《全唐詩》載謙光《賞牡丹應教》云：“鬢從今日白，花似去年紅。”又作殷益《看牡丹》詩，“鬢”作“髮”。）

〇《金瓶梅》第九回吳月娘仔細觀看潘金蓮：“從頭看到腳，風流往下跑；從腳看到頭，風流往上流。論風流，如水泥晶盤內走明珠”；第九十一回陶媽媽稱孟玉樓曰：“你看從頭看到底，風流實無比；從頭看到腳，風流往下跑”（七十七回楚雲“端的風流如水晶盤內走明珠”）。按《蘇氏演義》卷上云：“風流者，態度之貌。風者，風味、風規、風格；流者，傳也、行也。”當以此節為佐證。《緯略》卷三《風流》條僅舉六朝人語，未加申說也。舒白香《湘舟漫錄》卷一云：“風流二字，乃君子無入而不自得之象”云云，尤深微。《剪燈新話》卷一《聯芳樓記》薛氏二女與鄭生雲雨，次女詩云：“風流好似魚游水，才過東來又向西”，則今世所謂“風流”矣。

〇《金瓶梅》第二十五來旺兒醉酒罵主人一段，乃《紅樓夢》第七回焦大事所本。來旺兒亦云：“我教他白刀子進去，紅刀子出來。”第三十八回韓二罵王六兒云：“我叫你這不值錢的淫婦，白刀子進去紅刀子出來！”《醒世姻緣》十九回小鴉兒戒唐氏，亦云然。竊謂此書寫口角玲瓏處，沾丐《醒世姻緣》、《紅樓夢》處不少，惜往往連篇累牘皆出以諺語（如第八十六回王婆、金蓮鬥口），未免濫惡。

〇《金瓶梅》第一回潘金蓮嫁張大戶後，怨所適非人，唱《山坡羊》云：“想當初，姻緣錯配”云云。按與十四世紀意大利無名氏所作“Piacessi a Dio che e’ non fosse mai nata! / O lassa dolorosa, / Fresca son più che rosa, / E veggome in un vecchio maritata!” etc. (St. John Lucas,The Oxford Book of Italian Verse, p. 167; L.R. Lind,Lyric Poetry of the Italian Renaissance, p. 250; Bandello,Novelle, LIII等)用意同，而格卑語俗多矣！參觀Rochester: “A Song of a Young Lady to her Ancient Lover” (Poems, ed. by Vivian de Sola Pinto, “The Muses’ Library”, p. 20); James Reeves, ed.,The Idiomof the People, p. 161: “O Dear O”; Pinto & A.E. Rodway[10],The Common Muse, p. 317-9: “The Scolding Wife’s Vindication”; E. Fuchs,Illustrierte Sittengeschichte, Ergänzungsband III, S. 225-7。

〇司空圖《漫書五首‧之一》云：“逢人漸覺鄉音異，却恨鶯聲似故山。”按韋鼎《長安聽百舌》云：“萬里風烟異，一鳥忽相驚。那能對遠客，還作故鄉聲。”[11]

〇白香山《池上寓興‧之二》云：“水淺魚稀白鷺飢，勞心瞪目待魚時。外容閑暇中心苦，似是而非誰得知”（《白氏文集》卷三十六）；太白《白鷺鷥》云：“心閑且未去，獨立沙洲傍”；羅隱《鷺鷥》：“不要向人誇素白，也知常有羨魚心”；來鵠《鷺鷥》云：“若使見魚無羨意，向人姿態更應閒”；盧仝《白鷺鷥》云：“刻成片玉白鷺鷥，欲捉纖鱗心自急。翹足沙頭不得時，傍人不知謂閒立。”按山谷《池口風雨留三日》云：“身閒心苦一舂鋤”，語意本此。青神注引《爾雅》“鷺、舂鋤”，皮日休詩“數點舂鋤烟雨微”，失之遠矣（又《外集》卷十一《辛酉憩刀坑口》云：“舂鉏貌閒暇，羨魚情至骨。”青神注引《爾雅》、《漢書》等說“舂鉏”、“閒暇”，“羨魚”、“至骨”等）。又參觀第六百二十六則正天社注一事。明馮惟敏《海浮山堂詞稿》卷二《玉江引‧閱世》云：“外貌清廉，生來只愛錢。好一似鷺鷥兒毛色鮮，素質無瑕玷，包藏吞噬心。兩腳忙如箭，零碎魚兒嗉裏趲。”正此意也。

〇山谷《再次韻子由》：“風雨極知鷄自曉，雪霜寧與菌爭年。”按曾肇《曲阜集》卷四《次后山陳師道見寄韻》：“松茂雪霜無改色，鷄鳴風雨不愆時。”】

【Théophile de Viau: “Le soleil est devenu noir” (in a poem onadynatuquoted in E.R. Curtius,Europ. Lit. u. Lat. Mittelalter, 2teAuf., S. 107).[12]】

〇張知甫《可書》云：“天寶山有三道人採藥，忽得瘞錢，而日已晚。三人者議取一、二千沽酒市脯，待旦而發，遂令一道人往。二人潛謀，俟沽酒歸，殺之，庶只作兩分。沽酒者又有心置毒酒食中，誅二道人，而獨取之。既携酒食示二人，二人忽舉斧殺之，投於絕澗。二人喜而酌酒以食[13]，遂中毒藥而俱死。此得之於張道人。”按《舊雜譬喻經》卷上第二十四則云[14]：“三梵志見道邊有金，便止共取，令一人市飯，其人取毒著飯中：‘我當獨得金。’二人復生意，見來便共殺之已，便食毒飯俱死。”

【山谷《子瞻詩句妙一世》，參看第二百九十二則。[15]】

〇《菽園雜記》卷六云：“山西有丹朱嶺，堯子封域也。乃鑿一豬形，以丹塗之。”按《梁溪漫志》卷十云：“鄴中西門豹祠，於神像後出一豹尾。舂陵象祠，塑一象垂鼻輪囷。”柳子厚有《道州毀鼻亭神記》（“鼻亭神，象祠也”）。

〇《菽園雜記》卷十二云：“‘有馮婦者善搏虎、卒為善、士則之、野有眾搏虎’，近見嘉興刻本，點法如此，頗覺理勝。”按《蘆浦筆記》卷一始言當如此句讀[16]。

〇《記錄彙編》卷二百二祝枝山《前聞記》云：“道號別稱，古人間有之，非所重也。予嘗謂：為人如蘇文忠，則兒童莫不知為東坡；為人如朱考亭，則蒙稚亦能識為晦庵。嵬瑣之人，何必妄自標榜。近世蓋惟農夫不然，自餘人未嘗無別號，而其所稱非庸淺則狂怪，又重可笑。蘭桂泉石之類，爾稱汝謂，一坐百犯。又兄山則弟必水，伯松則仲、叔必竹、梅。近者，襁褓嬰孺亦且有之。如無錫大家，乳媼負一孺子，其族子且年長，謂人：‘此吾家梅叔也。’向見一嫠媼[17]，自稱‘氷壺老拙’。又江西一令訊盜，盜忽對曰：‘守愚不敢。’令不解。傍一胥云：‘守愚，其號也。’”按此節亦見謝雍錄本《枝山文集》卷二及馮猶龍《談概》卷八，各有節損。《枝山文集》卷二《朱性父詩序》痛斥斗方名士醜態，有曰：“別號縱橫，居匾齷齪”，亦正謂此。《文史通義》卷四《繁稱篇》云：“造私肊之山川，構空中之樓閣，其風實熾於前明。夫盜賊自為號者，將以惑眾；娼優自為號者[18]，將以媚客。逸囚改名，懼人知也；出婢更名，易新主也。”【《文史通義‧內篇三‧繁稱》：“盡人而有號，一號不止，而且三數末已也。初則因其地，而後乃不必有其地者，造私臆之山川矣；初或有其室，而後乃不必有其室者，構空中之樓閣矣。夫盜賊自為號者，將以惑眾也；娼優自為號者，將以媚客也。逸囚多改名，懼人知也；出婢必更名，易新主也。”[19]】【Cf. Donne,Problems: “Why is Venus-star Multinominous?”: “... her prostitute-disciples, who so often, either to renew or refresh themselves towards lovers, or to disguise themselves from Magistrates, are to take new names” (J. Hayward, Donne’s Complete Poetry & Selected Prose, p. 351).】《兩般秋雨庵隨筆》卷四載舒鐵雲《懷王仲瞿》云：“後世好標榜，稱謂日日新。走卒號居士，達官署山人。我愛王仲瞿，其人無他殊。既不取別號，亦不畫小照。”蓋入清尚然也。顧《桐江續集》卷三十《王一初名字說》云：“古庶人無字，近世雖執事圂圊者亦有字。妾婦則飛燕、太真，盜賊則綠林、長白。僧有號，道有號。而近世標榜特多。謂醉翁又六一居士，謂涪翁又山谷道人，鉅公名士可也。今則巫醫卜祝，皆立齋顏菴匾，下至負担之夫亦有之。”《陽春白雪》卷三劉時中《端正好》第二套云：“堪笑這沒見識街市匹夫，好打那好頑劣江湖伴侶，旋將表德官名相體呼。聲音多廝稱，字樣不尋俗，聽我一個個細數：糶米的喚子良，賣肉的呼仲甫，做皮的是仲才邦輔，喚清之必定開沽，賣油的喚仲明，賣鹽的稱士魯。號從簡是采帛行鋪，字敬先是魚鮓之徒，開張賣飯的呼君寶，磨麵登羅底叫德夫，何足云乎？”則宋、元早有此陋習矣。《談概》卷二十二孌童王一齋額曰“比玉居”[20]。《露書》卷十二東門皮三號“闌波”，亦枝山所謂“別號縱橫，居匾齷齪”之例也。《兒女英雄傳》第二十九回：“到了如今，距國初進關曾不百年，風氣為之一變。旗人彼此相見。不問氏族，先問台甫。……不論尊卑長幼、遠近親疏，一股腦子把稱謂擱起來，都叫別號。……流到我大清二百年後，只怕就會有‘甲齋父親’、‘乙亭兒子’的通稱了。”吳炳《情郵記》第三十六齣張慕泉云：“從不曾聽見這樣古怪的號，怎麼不是橋，不是山，又不是泉？不是慕，不是敬，又不是少？”餘見第二百三則論《野獲編》卷二十一、《兒女英雄傳》第三十二回。【李日華《山居隨筆》云：“士友索書者坌集，因戲定規條，有云：‘凡持扇索書，每柄為號者，取磨墨錢五文，不為號三文。其為號必係士紳及高僧、羽客，方許登號，不得以市井凡流，蒙蔽混乞。’[21]（《茶餘客話》卷十七載）”】【《夷堅甲志》十六《蒲大韶墨》：“嘗有中貴人持以進御，上方留意翰墨，視題字曰‘錦屏蒲舜美’，問何人，中貴人答曰：‘蜀墨工蒲大韶之字也。’即擲於地，曰：‘一墨工，而敢妄作名字，可罪也！’”[22]】【《夷堅甲志》十六《蒲大韶墨》條：“嘗有中貴人持以進御，上視題字曰‘錦屏蒲舜美’，擲於地，曰：‘一墨工，而敢妄作名字，可罪也！’”[23]】【《鄭板橋集》（古籍出版社十五頁）《范縣署中寄舍弟墨第五書》：“近世詩家題目，非賞花即宴集，非喜晤即贈行。……皆市井流俗不堪之子，今日才立別號，明日便上詩箋。”參觀《二十年目睹之怪現狀》三十三、三十五回。】【《隨園詩話》卷七：“今則庸夫俗子皆有一《行樂圖》，市井少年皆有一別字。索題者累百盈千，余不得已，隨手應酬。嘗口號云：‘別號稱非古，題圖詩不存。’偶然翻擷《全集》，存者尚多，亦十分中之一二。”】

〇Montesquieu,Cahiers, 1716-1755, éd. Bernard Grasset, p. 10: “Je n’épouse pas les opinions, excepté celle des livres d’Euclide.”按參觀Lessing,Hamburgische Dramaturgie, “Cambridge Plain Text”, II, p. 82: “ich sie [Aristotle’sPoetics] für ein eben so unfehlbares Werk halte, als die Elemente des Euklides nur immer sind.”

〇Ibid., p. 12: “Je suis distrait; je n’ai de mémoire que dans le Coeur.”按參觀Sainte-Beuve,Portraits Littéraires, III, p.[24]引Mmede Krüdner: “Les âmes froides n’ont que de la mémoire; les âmes tendres ont des souvenirs.”

〇《陽春白雪》後集卷五蒲察善長《新水令》略云：“不由我淚盈盈，聽長空孤雁聲。雁兒，我為你暫出門庭，聽我叮嚀：自別情人，（中略）相思病即漸成。（中略）一封書與你牢拴定，快疾忙飛過蓼花汀，那人家寢睡長門靜。雁兒呀呀叫幾聲，驚起那人，聽說著咱名姓，他自有人相迎。（中略）你與我疾回疾轉莫留停。（中略）你是必休倦雲淡風力緊，（中略）我這裏獨守銀釭慢慢的等。”按酣暢淋灕，而實本之楊偍《古今詞話》所載無名氏《御街行》（《花草粹編》卷八引，《詞綜》卷二十四收），其詞云：“霜風漸緊寒侵被，聽孤雁聲嘹唳，一聲聲送一聲悲，雲淡碧天如水。披衣起告：雁兒略住，聽我些兒事。塔兒南畔城兒裏，第三個橋兒外，瀕河西岸小紅樓，門外梧桐雕砌。請教且與低聲飛過，那裏有人人無寐。”蒲察可謂擬議而能變化者。然陳子高句云：“莫向邊鴻問消息，斷腸書信不如無”（《後村大全集》卷一七五引），則更深摯。參觀牛嶠《應天長》云：“莫信彩箋書裏，賺人腸斷字。”【《楚辭‧九章‧思美人》：“願寄言於浮雲兮，遇豐隆而不將。因歸鳥而致辭兮，羌迅高而難當。”】【晁補之《清平樂》：“寒風雁度，聲向千門去。也到文闈校文處，也到文君繡戶。”（《歷代詩餘》卷十二）】【吳夢窗《鷓鴣天化度寺作》：“吳鴻好為傳歸信，楊柳閶門屋數間。”】【劉向《九歎‧憂苦》：“三鳥飛以自南兮，覽其志而欲北。願寄言於三鳥兮，去飄疾而不可得。”陳琳《止欲賦》（《文選》江文通雜擬詩《李都尉從軍》善注引）：“欲語言於玄鳥，玄鳥逝以差池。”】

〇《陽春白雪》補集卷五無名氏《紅繡鞋‧十一段》（亦見《樂府羣珠》卷四《朱履曲‧十一段‧詠偷歡》）略云：“老夫人寬洪海量，去筵席留下梅香。（中略）款款的分開羅帳，慢慢的脫了衣裳，却原來紙條兒封了袴襠（參觀《樂府羣珠》卷二無名氏《玉嬌枝‧閨情一》云：‘夫人利害，獨占了春情艷色，把丫頭們緊妬猜，遶遶袴兒異樣裁，窄著袴兒多著帶，紙條封如何敢擅解’）。搯搯拈拈寒賤，偷偷抹抹因緣。幕天席地枕頭兒磚，或是廚灶底馬欄邊，忍些兒却怕敢氣喘。二（按參觀《樂府羣珠》卷二無名氏《玉嬌枝‧閨情四》云：‘茆廁邊潛踪隱迹，廚房裏輕憐痛惜’）”“背地裏些兒歡笑，手梢兒何曾湯著，只聽得擦擦鞋鳴早來到。又那裏挨窗兒聽，倚門兒瞧。把我一個敢心都諕了。三”“不甫能尋得個題目，點銀燈推看文書，被肉鐵索夫人緊纏住。又使得他煎茶去，又使得他做衣服。到熬得我先睡去。四”“恰睡到三更前後，款款的擦下牀頭，不提防殢酒夫人被窩兒裏搜。這場事無乾淨，這場事怎干休。諕得我摸盆兒推淨手。五”“手約開紅羅帳，款擡身擦下牙床。（中略）輕輕的鞋底兒放，腳不敢把地皮兒湯，又早被這告舌頭門扇兒響。六”“款款的分開羅帳，輕輕的擦下牙床，栗子皮踏著不提防。驚得胆喪，諕得魂揚。便是震天雷不恁響。七”“背地裏些兒歡愛，對人前怎敢明白，情性的夫人又早撞將來。攔著粉頸落香腮，吃取他幾紅繡鞋。十（參觀《樂府羣珠》卷二無名氏《玉嬌枝‧閨情一》云：‘動不動隨頰腮劈面摑，手兒摳，棍兒摔’）”“小妮子頑涎不退，老敲才飽病莫醫，做死的人前諱𠳹食。也不索便問事，也不索下鉗鎚。對我吃半碗帶冰凌的涼酪水。十一（參觀《樂府羣珠》卷二無名氏《玉嬌枝‧閨情四》云：‘敲才死勢，更敢瞞神嚇鬼。分明做下迷天罪，剗地又諱𠳹食。（中略）我這裏佯不知，咳嗽起纔慌忙緊收拾。答應信口推不老實，廝瞞眛頑涎兒不退些，飽病好難醫治’）”按前十為主人之詞，十一則主婦所謂“老夫人”之詞，筆舌玲瓏，當時無韻之文，尚未能擅此勝也。白行簡《天地陰陽交歡大樂賦》云：“不逢花艷之娘，乃遇人家之婢。笑足嬌姿，言多巧智。摩挲乳肚，滑膩肥濃；掀起衣裳，氛氳香氣。共此婢之交歡，實娘子之無異。”又云：“或有留事而遇，不施牀鋪，牆畔草邊，亂花深處。當匆遽之一回，勝安牀上百度。[25]“可以此十一段為箋注。《聊齋志異》卷六《馬介甫》則異史氏附錄《妙音經續言》：“蟬殼鷺灘”，呂注引《青衣曲》凡十二齣，亦刻劃狎婢惶遽之狀，語甚恢諧，不知誰作也。參觀第八十六則論Martial, XII, 58。“對我吃半碗涼水”者，房事後忌冷食也。《金瓶梅》第二十七回云：“潘金蓮不住在席上只呷氷水，或吃生果子。孟玉樓道：‘五姐，你今日怎的只吃生冷？’金蓮笑道：‘我老人家肚內沒閒事，怕什麼冷糕麼？’羞的李瓶兒在旁，臉上紅一塊白一塊。”第六十一回：“婦人摸見那話軟叮噹的，說道：‘可又來，弄的恁個樣兒，嘴頭兒還強哩！你賭個誓，我叫春梅舀一甌子涼水，你只吃了，我就算你好胆子。”皆可比勘。【《孤本元明雜劇》闕名《海門張仲村樂堂》第二折，王同知小夫人與王六斤後園奸會，為曳刺所見，報主：“一個是夫人，一個是伴當。黑洞洞的向一座花園裏，花園裏有甚勾當？你向那撲堂的土上，尚兀自印下這脊樑。（搽旦：‘是這驢打滾來。’）請同知自向跟前望，夫人為甚麼汗塌濕殘妝？”（搽旦：‘是露水珠兒滴在我臉上來。’）都管為甚粉貼在鼻樑？（六斤：‘我有些怕後，打了個白鼻兒。’）這金釵兒便是顯證！（搽旦：‘我恰才著花枝兒抓在地下，這爪子拾了我的。’）可參觀李文蔚《燕青博魚》第三折。】

〇《宋百家詩存》卷二十羅公升《滄洲集‧送歸使》云：“魚鼈甘貽禍，鷄豚飽自焚。莫云鷗鷺瘦，饞口不饒君。”按沉痛語，蓋言易代之際，雖潔身遠引，亦不能自全也。《眉山唐先生文集》卷二《白鷺》云：“說與門前白鷺羣，也宜從此斷知聞。諸君有意除鈎黨，甲乙推求恐到君！”機杼差類，而語氣尚出以嘻笑耳。又公升《得家問》云：“意往形空在，詩成影自酬。”下句用陶詩，上句用東野《歸信吟》云：“書去魂亦去，兀然空一身”，而不見運古之跡。

〇洪容齋《萬首唐人絕句》七言卷六十九僧懷濬《上歸州刺史代通狀》云：“家在閩山東復東，其中歲歲有花紅。而今不在花紅處，花在舊時紅處紅。”“家在閩山西復西，其中歲歲有鶯啼。如今不在鶯啼處，鶯在舊時啼處啼。”按此出《太平廣記》卷九十八。曾慥《類說》卷五十五《大酒清話》云：“河朔書生與洛陽書生同飲賦詩，洛陽生曰：‘昔年曾向洛陽東，年年只是看花紅。今年不見花枝面，花在舊時紅處紅。’河朔生曰：‘昔年曾向北京北，年年只是看蘿蔔。今年不見蘿蔔面，蘿在舊時蔔處蔔。”

〇《弇州山人四部稿》卷七十三《汎太湖游洞庭兩山記》[26]，雖尚撏撦古詞以代當時語，如“散發”、“曾泉”、“虞淵”之類（卷一百六十九《宛委餘編》所摘《左史》、《兩漢》、《文選》、《莊》、《列》諸詞頭，即其家當也，參觀艾千子《天庸子全集》卷五《答陳人中論文書》：“自北地、濟南之文出，學者束書不觀，止取《左》、《國》、《史》、《漢》句字名物，編類分門，率爾成篇，套格套詞，浮華滿紙”；黃梨洲《明文授讀》卷三十一王世貞《戰國策談棷序》評語云：“弇州之文，似有分類《史記》，隨題填寫，然不落套格者，固不能掩其工緻”；又《須溪集》卷六《趙仲仁詩序》），筆意已舒和，參宋人格矣。【《鴻苞集》卷十七《求名》云：“學操不律綴文者，輒割裂《四部稿》，餖飣而出之。”弇州晚年亦勸後學毋取法其詩文（《續稿》卷一八二《與徐孟孺‧之二》、卷一八三《與于鳬先‧之二》），有以哉！】有云：“月從東上，波得之，蕩為長燈，煜煜不定。”尤能空諸依傍，牟色揣稱。劉夢得《洞庭秋月行》：“洞庭秋月生湖心，層波萬頃如鎔金”；陸放翁《入蜀記》八月十五日：“月影入水，蕩搖不定，正如金虬，動心駭目之觀也”；莊定山《東昌舟中》：“牽月河長百丈餘”；《敬業堂詩集》卷十三《長水塘夜泊》：“可憐一川月，細碎如潑汞”；方虛谷《桐江集》卷一《滕元秀詩集序》極稱滕之“月色搖江如汞走”，謂是“活語”；《樊榭山房續集》卷四《月夜渡石湖》：“楞伽山影混空碧，胥口月光流水銀。”近人天虛我生《新酒痕》第十回：“月光照著湖，却似許多白魚在水面上游著”，亦可比勘。【Edward Hyams,Into the Dream, p. 31: “Beyond, the lake shimmered like liquid silver.” GiovanniMarradi: “Rèverie”: “Ogni fanale è spento / nella città tranquilla, / e come un infinito angue d’argento / giù dentrol’acque pendulo / il riflesso lunar brilla ed oscilla” (L. Balducci,Poeti minori dell’Ottocento, I, p. 1061). E. Cavacchioli,Serenata celeste: “[sul lago] L’occhio sanguigno del fanale scavava un vermielattolo rosso di luci nell’acqua,che, da lontano, dove va sempra e una speme di enorme lombrice vermiglione destato improvvisamente dal sonno liquido della sua profondita” (D. Provenza,Dizion. d. Immagini, p. 276).】

〇《四部稿》卷一百二十四《與汪正叔》：“僕嘗謂謝茂秦可作諸佛菩薩云。”按此明七子習氣，見七七三則論《史記‧封禪書》。【按《史記》“孝景皇帝者”、“孝武皇帝者”又何說？《艮齋雜說》卷二譏子長輕薄，有以也。[27]】

〇《四部稿》卷一百三十八《題石田山水》：“沈啟南先生畫，所擬無論董、巨，乃梅道人、松雪、房山、大癡、黃鶴，筆意往往勝之。獨於雲林不甚似，病在太有力耳。”按董思白《畫眼》載：“石田仿雲林畫，趙同魯輒呼曰：‘又過矣！又過矣！’”《援鶉堂筆記》卷四十憑空同《游百門》學大謝云：“如趙同魯評沈啟南仿倪元鎮畫：‘下筆又重了。’”竊謂弇州早歲文章，巨製仿《史》、《漢》，小品學魏、晉，晚歲詩文參以東坡，皆可以此語評之。于慎行《穀城山館文集》卷十二《宗伯馮先生文集序》云：“名家輩出，非先秦、西京，口不得談，筆不得下。至土苴趙宋之言，目為卑淺。而眉山氏家法，亦若謂‘姑舍是’云。鄙人少而操縵，亦謂為然。久而思之，不也。蓋先秦、西京之文化，而後為眉山氏；眉山氏之文化，而後為弇州氏。眉山氏發秦、漢之精藴，化其體而為虛；弇州氏攬眉山之杼軸，化其材而為古。”王肯堂《筆麈》卷四云：“弇州當代大家，世人每比之蘇長公，則余竊不謂然。即其文章，弇州尚微有紗帽山人氣，長公雖鑾坡玉堂貴人，自是從十洲三島謫來者，何可同日語哉？”《弇州山人續稿》卷二百三《與魏司勳懋權‧之二》：“足下過以蘇長公見擬，僕何敢望長公！長公元祐完人也！僕之此身，如井上螬李，無非齒痕。”【《漁洋詩問》卷下云：“弇州如何比得東坡。”】董斯張《靜歗齋遺文》卷四《書藝苑巵言後》云：“弇州評青蓮曰：‘御手調羹，宮妃捧硯。晚雖淪落，亦自可人。’將調羹、捧硯作金粟仙人得意事，此措大酸涎時語也。”《鴻苞集》卷十三《詹炎上》云：“王長公之材類蘇長公。端明於司寇之文若詩，十不得其七；司寇於端明之人品，十不得其三。司寇之文若詩，籠罩今古；端明之品，彷彿至人”；卷十四《詹炎下》云：“元美《別錄》不能苦心悉力，收采國家之大典鴻制[28]，朝廷之文字德業，名公偉人之行事，英雄豪杰之經略，而徒紀載科第官爵。元美累葉冠纓，又胸中有千古，其於官祿一何津津也”；卷十七《三長》云：“楊用修之學，武庫也，吾不敢許其才；宗子相之才，干將也，吾不敢許其學。王元美學既博踪，才亦弘放，然而眛於天人之際，好談富貴，徒鬥漁獵，罔窺本原，難以語識。”《虞德園先生集》卷四《徐文長集序》云：“當是時文苑，東坡臨御，自天墮地，分身者四：一為元美，身得其斗背；一為若士，身得其燦眉；一為文長，身得其韻之風流，命之磨蠍；袁郎晚降，得其滑稽之口。”袁伯修《白蘇齋類稿》卷十六《答陶石簣》云：“弇州才却大，晚年全效坡公，然亦終不似也。坡公自黃州以後，文機一變，天趣橫生，此豈應酬心腸、格套口角所能仿彿之乎！”《船山遺書》六十四《夕堂永日緒論內編》云：“元美末年以蘇子瞻自任，時人亦譽為‘長公再來’。子瞻詩文雖多滅裂，而以元美擬之，則辱子瞻太甚。子瞻野狐禪也，元美則吹螺搖鈴、演《梁皇懺》一應付僧耳。”清初以後，七子之書幾無問津者，偶有評騭，亦拾牧齋、竹垞餘唾，隨聲譏彈而已，惟姚姬傳頗持異論。此外，桑調元《弢甫集》卷三《空同詩鈔序》云：“先生之於杜，身世、魄力悉與脗合。檢行笈抄本，釐為十一卷。”姚瑩《後湘詩集》卷三《謠變并序》云：“明人詩稱復古，作者集中無不以擬古樂府居首。其善用變者，王弇州一人而已。”沈濤《柴辟亭集》卷五《夜雨讀井叔詩冊題贈》第二首云：“嘗論古人詩，不甚喜何李。中無真性情，死氣遂滿紙。琅琊最年少，諸葛真名士。為人放鄭聲，雅合風人旨。一唱再三歎，遺音追匝始。世徒見其表，謂是明七子。”湯鵬《海秋詩集》卷十五《弇州山人入夢行序》略云：“讀《四部稿》、《續稿》，信為蓋代之才。夜夢弇州涕泣求選詩二千篇，與劉青田、李空同並傳”云云，其詩有云：“山人之詩吾能說，樂府變化宮商駢。楚謠漢風初吞吐，緯以人事鋪乾坤。其餘各體競雄麗，弸中彪外才般般。惜其拙於用寡工用多，蛟螭螻蚓雜毫端。”物茂卿《蘐園隨筆》卷四論後世之文“古氣澌盡，由於祖韓、柳，而不祖漢以前也。固王、李崛起，以脩詞振之，豈可不謂豪杰！善讀古書者，亦能讀王、李。學王、李可以通古書，王、李文為古學津梁”云云。平景蓀亦取弇州文，見《霞外捃屑》卷七上。葉紹本《白鶴山房詩鈔》卷九《仿遺山論詩絕句‧之二十一至二十三》云：“何李詩篇哂未休，紛紛撼樹總蚍蜉。蓬頭攣耳登徒婦，翻妬東家眉黛修”；“虎賁形似亦何疑，終勝蓮花唱乞兒。學得參軍蒼鶻面，教人齒冷老伶師”；“白雪樓高氣自清，弇州健筆亦縱橫。憑君莫信虞山語，浪子前朝本竊名。”《蛾術編》卷七十九稱何、李、王、李詩好，而學俗不讀書識字。《復莊詩問》卷五《讀王弇州詩題後》（痛斥之[29]）。【又第二百十一則姚康《休那遺稿》；《復堂日記》卷一《讀弇州四部稿》：“生唐以前，亦足名家。博覽羣書，而驅遣未必盡當，所謂英雄欺人”；《復堂日記補錄》同治二年十月廿四日至十一月九日皆稱空同詩文，三年正月十六日至十八日力稱弇州。】【劉墉《劉文清公遺集》卷十七《觀劇十四首‧引》極推弇州云：“王元美、楊升庵無所不學，宋詞、元曲以下，或未必盡為之，未嘗不盡知也。弇州談論，尤為超卓”（卷九《長夏攤書偶成》第八首則極推空同）。】

〇《四部稿》卷一百三十五《李北海雲麾將軍碑跋》云：“將軍名思訓，畫品在神妙間，碑詞絶不之及，豈古人以藝為諱耶？”按陳子昂《祭孫虔禮文》稱其逸翰妙極，而撰《率府錄事孫君墓志銘》（皆見《全唐文》卷二百十六）隻字不及其書法。

〇《四部稿》卷一百六十八（《宛委餘編》）：“古人以糞為矢，今人却以矢為屎，屎自音斯，呻吟聲也。男子之陰曰勢，又曰陽，今吳中人卻以鳥卵之卵呼之，而遂多諱其字，通海內名鳥卵曰彈去聲，何也？”按明人尚不作“蛋”字。《平妖傳》之“彈子和尚”，正謂其卵生，即“蛋子”也。闕名《石榴園》第一折：“廚子每一椀裏安上一箇鷄彈。”

【（香山《和令狐僕射小飲聽阮咸》亦云：“落盤珠歷歷”，見《白氏文集》卷三十三。）[30]】

〇《四部稿》卷一百二十一《與吳明卿第十五函》語李于鱗文云：“其稍有可商者，必欲以古語傅時事，不盡合化工之妙耳。”【焦弱侯《澹園集》卷十二《與友人論文》云：“近世不求其先於文者，而獨詞之知，乃曰以古之詞屬今之事，此為古文云爾？韓子不云乎？惟古於詞必己出，降而不能乃剽賊。夫古以為賊，今以為程。”】按滄溟之詩，套語大言，千篇一律，寫景如無日人，宣情如無肺肝人，然尚上口，不聱牙結舌。其文則碎澀棘促，每似集古語成篇【不過韓退之《本政》之類】，未及銜接者，不申意理，并難句讀。弇州早年文字，不墮此苦趣惡道。即李空同亦氣脉貫注，有渾樸之致也。胡元瑞《少室山房類稿》卷一百六《書二王評李于鱗文語》云：“次公訪余溪上，曰：‘李文詞多繳繞紆曲，固其體欲艱深，亦繇才短，故不能詞達其意，猶口吃人，終日諄諄，聽之者第覺難解’云云。”《弇州續稿》卷一百九十八《答吳明卿‧之四》云：“此子狀甚古，第鈎棘牽纏太甚，于鱗之所以不甚快人意者也，左、馬、先秦有是乎哉？”此則衷情吐露矣。《滄溟集》卷十六《送王元美序》稱空同文“視古修詞，寧失之理”，而斥晉江、毘陵之文“憚於修詞，理勝相掩”。所謂“修詞”，即“古語傅時事”，而不惜以詞害意。然《滄溟集》卷二十五《乞歸公移》云：“以致瘻瘡頓發，肛門突腫。”鄙信如此！豈不知“魄門”之稱耶？《天傭子全集》卷五《答陳人中論文書》即駁人中論宋文“好易而失雅”之說，人中以于鱗評晉江、毘陵語評宋文也。其說與《南雷文集》卷一《庚戌集自序》同。《明文案序下》（亦見《南雷文集》卷一）即駁“寧失諸理”之說。《白蘇齋類集》卷二十《論文下》亦斥其為“強賴古人無理”。彭躬庵《樹廬文鈔》卷三《復友人書》：“李攀龍曰：‘視古修詞，寧失諸理。’僕為之反其言曰：‘視理修詞，寧失諸古。’”【《復堂日記補錄》同治三年正月十六日、十八日、十年六月初二日皆稱弇州文，尤推其紀傳文蔚跂仿佛《史》、《漢》，第字句不妥帖為病。汪瑔《隨山館猥稁‧題弇州山人四部稿即效其體》（五律二首）第二首：“華辭得氣先”，自注：“駢體文自宋至明，古意盡失。集中有文十餘篇效唐人體者，雖輪廓粗具，而塗轍已開。至明季漸言六朝，國朝遂大盛矣。”參觀第六百三十五則眉。】Samuel C. Chew,Byron in England, p. 144引E.S. Barrett,Six Weeks at Long’s(1817)寫Lord Leander [i.e. Byron]云：“He drank wine out of the skull of one of his ancestors and ate his dinner with a fork carved out of his great, great granduncle’s cross-bones.”按後來法國浪漫主義者乃真有其事，Gautier,Histoire du romantisme, p. 51: “Le crâne avait appartenu à un tambour-major tué à la Moskowa, et non à une jeune fille morte de la poitrine, nous dit Gérard, et je l’ai monté en coupe au moyen d’une, poignée de commode en cuivre fixée à l’intérieur de la boîte osseuse par un écrou tourné sur un pas de vis. On remplit la coupe de vin.”參觀Les Petits Romantiques français, présentés par Francis Dumont, p. 32: “L’imagination frénétique.... cree des ogres qui voivent le sang de leurs victimes dans la coupe de leur crâne.”

【Leonardo da Vinci,Eine Auswahl aus seinen Auswahl, hrsg. v. Macchi, S. 48: “Tutti li animali di gran paura dor[mo]no con li occhi aperti.” Rabbits sleep with their eyes open (Pliny,Nat. Hist., XI, 147, “Loeb”, III, p. 524); Chrysostom,Discourses: “dormis en gendarme”: “sleep with eyes open”, XXXIII, 32, “Loeb”, III, p. 303.Orlando Furioso, XLII. 46: “... un strano mostro in feminil figura”; 47: “Mill’occhi in capo avea senza palpèbre; / Non può serrarli, e non credoche dorma” (Hoepli, p. 450). A. Catapano: “Queste palpebre aperte son quelle di un occhio che dorme” (E.M. Fusco,Scrittori e Idee, p. 150). Cf.七九七則。[31]】

〇Revue d’Hist. Litt. de la France, Oct.-Dec. 1955, p. 460: “On sait que Flaubert poussait jusqu’à l’excès la phobie des répétitions de mots. Mais l’on ignore que ce scrupule était déjà éprouvé par un certain nombre d’écrivains qui ont vécu entre la Renaissance et le Classicisme. Je [R. Lebèque] l’ai découvert dans les corrections de Robert Garnier et de Bertaut. Malherbe souligne dans les oeuvres de Desportes les répétitions de mots (cf. Brunot,Doctrine de Malherbe, p. 198), et, dans ses vers, il les évite soigneusement; sou son influence, Montchrestien les supprime en rééditant ses tragédies.”按Les Petits Romantiques français, p. 176: “On dirait que [Alphonse] Rabbe [l’opiomane] s’est juré de ne jamais employer deux fois le même mot.”然觀所選之文，實未能副此言，去吾國試帖四六尚遠。【《文心雕龍‧鍊字》：“重出者，同字相犯者也。……若兩字俱要，則寧在相犯。故善為文者，富於萬篇，貧於一字，一字非少，相避為難也。”】【E.A. Blackall,The Emergence of German as a Literary Language, p. 164: “Variationimplies repetition of the idea without repetition of the word.”】【E. & J. de Goncourt,Journal, 3 mars, 1875 (Édition définitive, V, p. 145): “Dans ce moment-ci, chez les écrivains littéraires, c’est une recherche, une sélection, une chinoiserie de style, qui tendent à rendre l’écriture impossible. C’est mal écrit, quand on emploie deuxdequi se régissent; exemple, la fameuse phrase faisant le désespoir de Flaubert : une couronne de fleurs d’orangers. C’est mal écrit, lorsqu’on place assez près de l’autre, dans une phrase, deux mots commençant, par la même syllabe. On a été plus loin, on a déclaré qu’on ne pouvait pas commencer une phrase par un monosyllabe: ces deux pauvres petites lettres ne pouvant servir de fondation à une grande phrase, à une période. Cette recherche de la petite bête abêtit les mieux doués”; Flaubert: “Je ne sais plus comment m’y prendre pour éviter les répétitions. La phrase la plus simple comme ‘il ferma la porte’, ‘il sortit’, etc., exige des ruses d’art incroyables” (Corr., éd. Conard, IV, p. 36); Anthony Rhodes,The Poet as Superman, p. 46引D’Annunzio: “I have such a sensitive ear that the repetition of a word irritates me three pages away.”】【Maupassant: “Profils d’écrivains” (article non recueilli dans leGil Blas, 1erjuin 1882, cité dans A. Vial,Guy de Maupassant et l’Art du Roman, p. 90), [a propos des “prosateurs qui travaillent trop leur phrase”, i.e. Léon Cladel]: “En une page, jamais deux fois la même allure de phrase ne doit se reproduire, jamais deux mots pareils, jamais deux consonances ne se doivent rencontrer à cent lignes de distance.”】

〇Lessing,Fabeln: “Die Nachtigall und der Habicht”: “Ein Habicht schoss auf eine singende Nachtigall. ‘Da du so lieblich singst, sprach er, wie vortrefflich wirst Du schmecken!’... Gestern hört’ ich sagen: ‘Dieses Frauenzimmer, das so unvergleichlich dichtet, muss es nicht ein allerliebstes Frauenzimmer sein!’ Und das war gewiss Einfalt!” (Lessing: Auswahl in drei Bänden, Veb Bibliographisches Institut, Bd. I, S. 421).按H.L. Mencken,A Book of Burlesques, XI: “The Jazz Webster”: “Idealist: one who noticing that a rose smell better than a cabbage, concludes that it will also make good soup.”正相類。

〇Minor Latin Poets, tr. by J. Wright Duff & Arnold M. Duff, “The Loeb Classical Library”, p. 22, Pubilius Syrus, §62: “Bona nemini hora est, ut non alicui sit mala.”

按信然。一九三七年Stevie Smith詩集名A Good Time Was Had By All，蓋轟飲達旦者，不知鄰壁有徬徨不能入睡之人；偷得浮生半日閒之相公，不知有忙了三日之老僧（見周紫芝《竹坡詩話》）也。

〇Ibid., p. 80,Pubilius Syrus, §511: “Pro medicina est dolor, dolorem qui necat.”按同書p. 620,Dicta Catonis, IV. 40: “Vulnera dum sanas, dolor est medicina doloris”；又Rumer Godden,Kingfishers Catch Fire, ch. 2: “Ayah’s tales were like the chilli juice that the drivers squirt into the eyes of a wounded elephant; the smart of the juice diverts the elephant’s attention from its wound”；及E.N. Westcott,David Harum, ch. 32: “They say a reasonable amount o’ fleas is good for a dog — keeps him from brooding over being a dog, mebbe.”

〇《百喻經》（《大正新修大藏經》第四卷）之十云：“愚人命木匠造樓：‘不用下二重屋，為我造最上者。’”按Gulliver’s Travels載Laputa島有“a most ingenious architect who builds houses from the roof down” (W.A. Eddy,Gulliver’s Travels, Princeton, p. 163謂此意本之Tom Brown)。又E.A. Poe,Works, ed. Stedman & Woodberry, VII, p. 321: “I cannot help thinking that romance-writers, in general, might, now & then, find their account in taking a hint from the Chinese[32], who, in spite of building their houses downwards, have still sense enough to begin their books at the end.”【Grillparzer’s epigram on “VischersÄsthetik”, 1. “Wer sich deinem System vertraut, / Wird bald sich ohne Obdach wissen, / Während du dein drittes Stockwerk gebaut, / Hat man die zwei untern abgerissen” (Ges. Werk., ed. E. Rollett & A. Sauer, II, S. 56).】

〇Paul Claudel, Art Poétique, “Traité de la Co-naissance au Monde et de Soi-même”, Article V: “L’homme connaît le permanent, c’est-à-dire qu’en toutes choses il reconnaît le fait de la variation par rapport à un point fixe, comme en chinois l’idée d’éternité est exprimée par le caractère ‘eau’ avec un point fixe au-dessus”[33](Oeuvre poétique, la Pléiade, p. 194).蓋謂今隸“永”字也，余嘗歎其望文生義，而冥契道妙，不啻荊公之《字說》（第八十二則），即Morris R. Cohen,The Meaning of Human History, pp. 58, 65: “Inertia is the first law of social change.... You cannot change an institution except by applying a strong force to a lever which has a fulcrum or resting point”，竊謂Coventry Patmore論詩畫中有“punctum indifferens”: “A peaceful focus... a vital centre which, like that of a great wheel, has little motion in itself, but which at once transmits & controls the fierce revolution of the circumference” (參觀A.T. Quiller-Couch,Shakespeare’s Workmanship, p. 45-6)亦正其理。Guarini,Rime: “Con voi sempre son io / Agitato ma fermo; / e se il Meno ne involo; il Più vi lasso. / Son simile al Compasso, / Chè un piede in voi quasi mio centro io fermo; / L’altro patisce de Fortuna i giri” (Delle Opere, Verona, 1737, II, pp. 154-5); John Donne: “A Valediction Forbidding Mourning”: “If they be two, they are two so / As stiff twin compasses are two; / Thy soul, the fixt foot, makes no show / To move, but doth, if the other do. // And though it in the center sit, / Yet when the other far doth roam, / It leans, & hearkens after it, / And grows erect, as that comes home. // Such wilt thou be to me, who must, / Like th’other foot, obliquely run; / Thy firmness makes my circle just, / And makes me end, where I begun” (Poems, Oxford, p. 45; Mario Praz,The Flaming Heart, p. 16謂Donne語本之Guarini); Baldi,Cento Apologi: “Uno desiderava saper dal compasso, perchè, facendo il circolo, stesse con un piè saldo, e con 1’altro si movesse. A cui il compasso: Perchè egli è impossibile che tu facci cosa perfetta, ove la constanza non accompagna la fatica” (Leopardi,La Crestomazia Italiana, “Biblioteca classica Hoepliana”, p. 73).【F.P. Wilson,Elizabethan and Jacobean[34], p. 30引Joseph Hall,Epistles, Decade IV, Ep. 6: “Charity & Faith make up one perfect pair of compasses... Faith is the one foot, pitch’d in the centre unmoveabe; whiles Charity walks about, in a perfect circle of beneficence.”】【Cf. Vigny,Journal d’un PoèteinOeuv. comp., “Bib. de la Pléiade”, II, p. 901: “La pensée est semblable au compas qui perce le point sur lequel il tourne, quoique sa seconde bianche décrive un cercle éloigné. L’homme succombe sous son travail et est percé par le compas; mais la ligne que l’autre branche a décrite reste gravée à jamais pour le bien des races futures.”】

〇G.M. Young,Victorian England, p. 24: “‘The English,’ Treitschke once told a class at Berlin, ‘think Soap is Civilisation’.”按非也。Justus Frh. von Liebig,Chemische Briefe: “Der Seife ist ein Massstab für den Wohlstand und die Kultur der Staaten.”俗語遂流傳為“Die Kultur eines Volkes richtet sich nach dem Verbrauch von Seife” (見Georg Büchmann,Geflügelte Worte, Volks-Ausgabe von B. Krieger, 1926, p. 210).

〇洪更生《卷施閣詩》卷七《張憶娘簪花圖》云：“花紅無百日，顏鴻無百年。只有兹圖中，花與人俱妍”；舒鐵雲《瓶水齋詩集》卷三《題畫牡丹》云：“賞花取次惜花殘，富貴神仙事渺漫。不及夢中傳彩筆，尚能留到子孫看”；章華《倚山閣詩》卷下《畫美人》云：“凝眸無語亦盈盈，繪影工時欲繪聲；千古紅顔遲暮感，畫圖白髮幾曾生。”按即Keats:“Ode on a Grecian Urn”: “For ever wilt thou love, and she be fair! / ... For ever piping songs for ever new”之意，詳見第七五〇則。姜白石《疏影》云：“等恁時、重覓幽香，已入小窗橫幅。”則謂畫能留形，却不如活色生香也。《劍南詩稿》卷二十六《癸丑五月二日》云：“朱顔不老畫中人，綠酒追歡夢裏身”；李泰伯《盱江全集》卷三六《謝傳神平上人》：“丹青不解隨人老，相似都來得幾年”；馬樸臣《報循堂詩鈔》卷二《蠹書中檢得舊時小照慨然書尾》云：“形神寧道子非我，鬚貌今成弟與兄。”【Dorian Gray】《白氏文集》卷三十二《感舊寫真》云：“莫問真何如，畫亦銷光彩”，則另明一義，然卷七《題寫真圖》：“我昔三十六，寫貌在丹青。我今四十六，衰顇卧江城。一照舊圖畫，無復昔儀形。形影默相顧，如弟對老兄”，又馬詩所本也。庾子山《謝趙王賚白羅袍袴啟》云：“鳳不去而恆飛，花雖寒而不落”，倪注：“謂羅上織成花、鳳文也”；《至仁山銘》云：“真花暫落，畫樹長春”（參觀《奉和同泰寺浮屠》云：“鳳飛如始泊，蓮合似初生。……畫水流全住，圖雲色半輕”），皆其意。宋之問《詠省壁畫鶴》：“騫飛竟不去，當是戀恩波”；《高青邱詩集》卷十《題美人對鏡圖》云：“何由鑄入青銅內，不遣秋霜換娥翠”；李白《巫山枕障》：“朝雲入夜無行處，巴水橫天更不流”【李白《當塗趙炎少府粉圖山水歌》：“征帆不動亦不旋，飄如隨風落天邊。心搖目斷興難盡，幾時可到三山巔？……東崖合沓蔽輕霧，深林雜樹空芊綿。此中冥昧失晝夜，隱几寂聽無鳴蟬”；《觀博平王志安少府山水粉圖》：“粉壁爲空天，丹青狀江海。游雲不知歸，日見白鷗在”[35]；《全唐文》卷三五〇李白《畫鷹贊》、《畫鶴贊》，見第七三三則】；劉長卿《會稽王處士草壁畫衡霍諸山》：“歸雲無處滅，去鳥何時還”；方干《陳式水墨山水》：“溪如氷後聽，山似燒來看”；張祜《題山水障子》云：“嶺樹冬猶發，江帆暮不歸”；方干《觀項信水墨》：“倚雲孤檜知無朽，掛壁高泉似有聲。轉扇驚波連岸動，回燈落日向山明”；《陸山人畫水》：“但有片雲生海口，終無明月在潭心”；岑參《劉相公中書江山畫障》：“晝日恆見月，孤帆如有風。巖花不飛落，澗草無春冬”；《詠郡齋壁畫片雲》：“未曾行雨去，不見逐風歸。只怪偏凝壁，回看欲惹衣”；“Dauer”；杜荀鶴《題花木障》：“由來畫看勝栽看，免見朝開暮落時”；梅堯臣《當世家觀畫》：“形隨畫去能長好，歲歲年年應不老”；張塤《竹葉亭文集》卷十七《漢壓勝秘戲錢歌》：“兒女歡情原最短，此錢頗閲千百年。金鏡瓦棺重出世，並頭交頸故依然”；陸龜蒙《樂府雜詠‧之三》：“寫得去時真，歸來不相似”；鄧漢儀《詩觀》初集卷二顧九錫《白頭吟》：“年與妾相似，貌與妾同好。妬此畫中人，朱顏得常保。”

〇《宋中興館閣儲藏續錄》載宋徽宗題畫詩五絕八首、七絕一首，《宋詩紀事》卷一僅錄七絕，乃題趙昌江《梅山茶》者，詩云：“趙昌下筆摘韶光，一軸黃金滿斗量。借我圭田二百畝，直須買取作花王。”按《堅瓠集》載[36]：“秦檜微時，曾為童子師，仰束脩自給，有詩云‘若得水田三百畝，這番不做猢猻王。’”亡國之君、賣國之臣，詩體何相似乃爾？

〇查為仁《蓮坡詩話》卷中載紅蘭主人《西洋四鏡詩》【見《玉池生稿》卷一（千里、顯微、多寶、火）】，其一為《千里鏡》，有云：“州言九點亦不止，海豈一泓而已哉？”按李漁《十二樓》第四種《夏宜樓》即用“西洋千里鏡”為玉成好事之法寶，第二回有云：“能使深閨艷質不出戶而羅列於前，別院奇葩纔著想而爛然於目”，又以《西江月》讚之，有云：“微光一隙僅如絲，能使瞳人生翅”，又云：“休嫌獨目把人嗤，眇者從來善視”，則指獨筒者也。《四鏡》詩其二為《顯微鏡》，有云：“一卷即是山，一勺即是水。”按《蟫史》卷一記鑿井得書，以西洋顯微鏡照讀之。《淮海英靈集》丙集四江昱《西洋顯微鏡小景歌》云：“石脂琢桃如指頂，中虛生白天地寬。樓亭樹石靡不具，尤奇天水迷茫間”，則徐乾學所謂“西洋鏡箱”之類也[37]。Marino,L’Adone, X. 42-3 (G.G. Ferrero,Marino e i Marinisti, pp. 211-2).【《揚州畫舫錄》卷十一“江寧人造西洋鏡”條。】【方中通《續陪》卷三《千里鏡看月》七絕、陳子升《東洲草堂遺集》卷五《詠西洋顯微鏡》五古（“微今顯鏡中，顯却在微裏”）、袁佑《霽軒詩鈔》卷四《六鏡詩和蔣靜山》（四為千里鏡，六為顯微鏡，較紅蘭詩增菱花鏡與眼鏡，以多寶鏡為多目鏡）。】【徐應秋《玉芝堂談薈》卷二十六《職貢異物》：“國朝撒馬兒罕貢馬駝、……眼鏡、……凡二十種。……天方國貢駝馬、……眼鏡、……凡十五種。”】【梁清標《棠村詞‧月華清》：“且喜清樽相對。試西洋寶鏡，不遺纖細。”】

〇陳大樽《今年行》云：“百年嫫母長專房。”【《陳忠裕全集》（王昶輯）卷十。】《越縵堂日記》同治三年十月二十五日謂欲鎸印，以贈其婦。《十二樓》第七種《拂雲樓》第二回論裴七郎妻封氏游西湖，遇雨歸，病死，云：“不想醜到極處的婦人，一般也犯造物之忌，不消丈夫呪得，那些魑魅魍魎要尋他去做伴侶，早已送下邀帖了。起先要為悅己者容，不意反為憎己者死。”

〇S. Gorley Putt稱Anthony Hope,The Dolly Dialogues有云：“His wit played well within the limits of late-Victorian social assumptions”，□舉一節為例：“‘She has a north-country accent.’ ‘It might have been Scotch,’ said I. ‘She plays the piano a good deal.’ ‘It might have been the fiddle,’ said I. ‘She’s very fond of Browning.’ ‘It might have been Ibsen,’ said I” (Essays in Criticism, vol. VI, no. 1, p. 43).按句法蓋有所本：Sir James Mackintosh斥O’Coighly為“a rascal”，語聞之Samuel Parr，乃曰：“Yes, Jamie, he was a bad man, but he might have been worse; he was an Irishman, but he might have been a Scotchman; he was a priest, but he might have been a lawyer; he was a republican, but he might have been an apostate” (Alexander Dyce,Table-Talk of Samuel Rogers, pp. 50-1).

〇Sainte-Beuve,Mes Poisons, p. 120: “Ce que j’ai voulu en critique... en un mot, delàpoésieà la fois et quelquephysiologie. La physiologie gagne avec les années.” Cf.Journal des Goncourt, 5 janvier 1865L “Sainte-Beuve a vu une fois le premier Empereur. C’était à Boulogne: il était en train de pisser. N’est-ce pas un peu dans cette posture-là qu’il a vu et jugé depuis tous les grands hommes?” (Édition définitive, II, p. 189). Nietzsche quoted this passage from the Goncourts & commented: “...instinktiv die Bekanntschaft mit Menschen von Unten und Hintenher suchend, nicht viel anders als es die Hunde unter einander machen (die ja auch auf ihre Art Psychologen sind)” (Kunst und Künstler, §103ad fin,Werke, Taschen-Ausgabe, Alfred Kröner Verlag, Bd. XI, S. 55; alsoGötzen-Dämmerung: “Streifzüge eines Unzeitgemässen”, §3,op. cit., Bd. X, S. 294).

〇J.T. Smith,Nollekens & His Times, ch. 3 (“World’s Classics”, p. 52): “I must indulge in a comparison betwixt the general appearance of Mr& MrsNollekens... by the simile of placing a pair of compasses & a short pair of calipers side by side; the first opened at ten degrees, or perhaps not quite so much, the latter at full fifteen.” Cf. Jules Bertaut,L’Époque romantique, p. 293: “Lorsque Jules Janin se promenait avec l’imposante Mlle George, son amie très chère, les mauvaises langues murmuraient épingle sur une pelote.” Also江鄰幾《雜志》：“田元均狹而長，妻濶而短，石曼卿目為‘龜鶴夫妻’。”

〇Nollekens & His Times, ch. 2 (p. 24): Handel on his own music: “It may be d-d stuff, but it is mine.” Cf. Touchstone inAs You Like It, V, iv: “A poor virgin, sir, an ill-favoured thing, sir, but mine own.” Cf. Saint-Amant: “Messieurs, il [a mediocre wine] est petit, mais au moins il est de mon crû” (Oeuv. comp., éd. C. Livet, II, 143).

〇Nollekens & His Times, ch. 10 (p. 181): “While she [Angelica Kauffmann] was standing between her two beaux, & finding an arm of each most lovingly embracing her waist, she contrived, whilst her arms were folded before her on the front of the box over which she was leaning, to squeeze the hand of both, so that each lover concluded himself beyond all doubt the man of her choice.” Cf. Camille Desmoulins’s comparison of Mirabeau to a coquette (cited L. Petit de Juleville, ed.,Hist. de la lang. et de la litt. franç., T. VI, p. 724): “Attentive a la fois a tenir son jeu et a occuper ses amants, elle a ses 2 pieds sous la table, poses sur ceux de ses voisins et tourne ses regards languissamment vers le 3e, ce qui n’empeche pas la belle de prendre du tabac d’un 4eet de serrer la main d’un 5esous prétexte de voir sa manchette de point.” Cf.The Celestina, tr. L.B. Simpson, p. 88: “She [Elicia]keeps one in her bed, one at the door, & a third sighing for her, all at the same time. And she does right by all of them & smiles upon them, & they all think she loves them, & each believes he’s the only one & her favorite”; see Naevius,Comedies, fr. 74-9(第六百八十三則).


六百三十二


【此則已刪。】


[1]“廿三”原作“十三”。

[2]原文脫落“唾”字。

[3]“組”原作“俎”。

[4]原文脫落“封題”二字。

[5]“瓠”原作“觚”。

[6]原文“呂文兆”脫落“文”字。

[7]“deducit”原作“deduit”，“compita”原作“comita”。

[8]原文脫落“與”字。

[9]“淡交”原作“淡本”。

[10]“A.E. Rodway”原作“G. Rodway”。

[11]“故鄉聲”原作“故山聲”。

[12]此段見《手稿集》1195頁下腳，所補原文已刪。

[13]“酌酒”原文脫落“酒”字。

[14]“第二十四則”原作“第二十七則”。

[15]此語補於《手稿集》1194頁論《可書》一節行間，不知何所繫。

[16]“卷一”原作“卷二”。

[17]“嫠媼”原作“婺媼”。

[18]“娼優”原作“娼妓”。

[19]此段重引於《手稿集》1197頁夾縫、下腳。

[20]“此額殊有意，移‘比’字易出‘居’內之‘古’，分明是‘屁古’二字。‘玉’字亦‘王’、‘一’二字也。分合言之，乃‘王一屁古’四字。”

[21]原文“蒙蔽”脫落“蔽”字。

[22]此段補於《手稿集》1195頁下腳，原文“留意”脫落“意”字，“擲於地”脫落“地”字。

[23]此段重引，與上文節略小異，見《手稿集》1197頁書眉。

[24]此處頁數留空未註。

[25]“一回”原作“一面”，“牀上”原作“牀之”。

[26]原文脫落“游”字。

[27]此語補於《手稿集》1201頁行間，所指艾南英《天傭子全集》卷五《再與周介生論文書》：“如太史公曰：‘予登箕山，其上蓋有許由冢云’；蓋相去千年，疑其人之有無也。每見空同，鳳洲爲人作志銘，輒曰：‘蓋聞嘉靖間有某老先生云’，此豈千年後疑詞耶”云云一節，已經塗去。

[28]“國家”原作“國朝”。

[29]“梁選文章久濫流，千年揚濁到弇州。新城後出矜為秘，舊派相沿總足羞。枯索生機難語畫，空靈變態不如優。試看中極銀蟾滿，肯借氷光助皎秋。”

[30]此語補於《手稿集》1204頁書眉、行間，所繫論D’Annunzio一節已刪。

[31]此段補於《手稿集》1205頁行間，所繫論R.M. Dawkins,Modern Greek Folk-Tales一節已刪。

[32]原文脫落“account”。

[33]原文脫落“fixe”。

[34]書名原作“The Elizabethan the Jacobean”。

[35]“空天”原作“青天”，“游雲”原作“浮雲”。

[36]“瓠”原作“觚”。

[37]“徐乾學”原作“徐健學”。