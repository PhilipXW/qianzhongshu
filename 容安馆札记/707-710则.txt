《容安馆札记》707-710则


七百七


《全晉文》卷七十七摯虞《文章流別論》有“四過”之說，所謂“假象過大，則與類相遠；逸辭過壯，則與事相違；辯言過理，則與義相失；麗靡過美，則與情相悖”[1]（見《太平御覽》卷五百八十五，《升菴全集》卷五十七、《四友齊叢說》卷二十三皆引之）。按卓識精義，即彥和亦未能後來居上。“辯言”、“麗靡”二事，知者尚多。“假象過大”，則《藏海詩話》記韓子蒼云：“絕句如小家事，句中著大家事不得。若山谷《蟹》詩用‘與虎爭’及‘支解’字，此家事大，不當入詩中”[2]；紀曉嵐《唐人試律說》論錢可復《鶯出谷》詩“一囀已驚人”、“摶風飛翰疾”云：“鶯有聲，然‘驚人’非鶯之聲也，鶯能飛，然‘摶風’非鶯之飛也”，又論陳至《芙蓉出水》詩“劍芒開寶匣，峯影寫蒲津”云：“劍似芙蓉，不得云芙蓉似劍，峯似芙蓉，不得云芙蓉似峯”（《升菴全集》卷五十六引盧照鄰詩“相邀俠客芙蓉劍，共宿娼家桃李蹊”，《越絕書》薛燭說劍云：“揚其華如芙蓉始出”）；閻潛邱《劄記》卷四上記馮芝圃摘汪鈍翁“戲蝶翩翾排闥過”，呼為“蝶中樊噲”（卷五《與陳其年書》亦言此，不道馮芝圃）；張蕢齋《澗于日記》光緒十八年正月初八日云：“山谷《水仙花》詩：‘出門一笑大江橫’，‘橫’字粗獷，直是水師矣”；陶元藻《全浙詩話》卷四十二引俞永思《畫漁餘話》：“毛西河贈妓詩：‘雙瞳夜剪巴江雨，一笑春生揚子潮’，次句乃狀笑容，非狀笑聲也，揚子江心有水渦。若作笑聲解，則此笑如鯨鐘鼉鼓，聞者掩耳驚走之不暇矣”，二語見《西河全集》七律卷三《漫贈》[3]，竊謂即作笑容解，亦不啻河目海口，封侯之面如田，風姿何在？正此類也。【Comparative Literature, big things to small.】“逸辭過壯”[4]，則張元長《梅花草堂集》卷十《三三台行記題詞》云：“讀嘉靖諸君子記游之作，如北地位置廬山，山東刻劃太華，琅琊譜牒岱宗，所謂高文大冊，與天不朽。然恐眉疎眼巨，不親小物，山靈豈得無知己未盡之感”；吳修齡《圍爐詩話》卷一論七子詩體之廓落不親切，比之“寒夜蓋木板，赤身被鐵甲”；Longinus,On the Sublime, XXX: “... To attach great & stately words to trivial things would be like fastening a great tragic mask on a little child”[5](“The Loeb Classical Library”, p. 209); Goldsmith答Johnson云：“If you were to make little fishes talk, they would talk like whales” (Boswell,Life of Johnson, 27 April, 1773)[6]; Peter Pindar: “On DrSamuel Johnson”: “I own I like not johnson’s turgidstyle, / That gives an inch the importance of a mile, / ... / Bids ocean labour with tremendous roar / To heave a cockle-shell upon the shore”[7]。余舊評胡元瑞《弇州先生五七言律選》云：“‘吁嗟濶兮，不我活兮’，此其類也。”明七子有此二病，孫月峯論弇州云：“此公文字雖俊勁有神，然所可議者，只是不確。不論何事，出弇州手，便令人疑其非真”（《月峯先生全集》卷九《與余君房論文書‧之四》），正謂是耳。例如《四部稿》卷一百十九《與宗子相‧之八》云：“過于鱗齋，牽生鹿，手刺殺，出蔡姬酒，薦血腸，作熱洛河，飲噉醉飽”云云，而《滄溟集》卷五《擊鹿行‧并序》則云徐子與有鹿，刺殺以食元美、于鱗、子相，則于鱗齋中之鹿，疑乃鄭人之夢，撰出一段情實，資文章聲色者也。參觀第百三十四則論《黃葉村莊詩集》卷五《次西疇詩老落梅韻》。

〇黃槆輯《黃九烟先生別集》不分卷《閒情雜詠》一種有《情竇詩五首‧并序》云：“偶見葉生所鎸《美人情譜》一帙，中有此題，喜其新創，而詩苦不佳。程生乞余更詠，遂戲為五律應之，得無見笑大方耶？”：“何然混沌衝虛空，竅妙天然在箇中。泉泛魚津疑丙穴，山分鳥道想蠶叢。御溝葉小隨波送，桃洞春深有路通。却恨守宮能印臂，花房夜夜擣殘紅一”；“試浴端宜五蘊湯，助嬌尤喜合歡床。縱眠氷簟巾偏暖，那識羅襦別有香。溝似渥丹嚴自守，肌能盈實□何傷。溫柔鄉裏原堪老，个是溫柔第一鄉二”；“湘裙巫鬢總風騷，丹穴誰知有鳳毛。漫道花間宜宿蝶，肯教葉底慣偷桃。蚌珠有淚拋商隱，鸚舌無言笑薛濤。若得瓊漿酬玉杵，玄霜搗盡敢辭勞三”；“谷口丹崖一線奇，風流千古惹相思。花深還許僧窺戶，草細何妨鳥宿池。東海夫人呈異品，上宮逸女見凝脂。破瓜年好春無限，莫待狂紅片片吹四”；“石榴杯底似深山，仙窟原來咫尺間。火齊吐時傾漢殿，丸泥封處異函關。玄霜絳雪誰能採，暮雨朝雲總不閒。若使鷄皮真得道，好將丹鼎供紅顏五。”【參觀六九二則、八○二則。】坐實字面，將《雜事秘辛》中“陰溝渥丹，火齊齊吐”等語踵事增華【參觀八○二則】，未免粘皮帶骨。然降格以求，亦工細見心思，迥異九烟平時粗率之製，可與烟霞萬古樓集外詩《肉身定光佛歌》並傳相映。吾國古人集中，賦此題者，別無所見。西方則古歌如“Ein Votz wohlgestall’t”: “Cons barbus retondis et noirs” (E. Fuchs,Illustrierte Sittengeschichte, Ergänzungsband I, p. 12)尤自Abbé Grécourt以後祖構殊多。海國Besser: “Ruhestatt der Liebe oder Die Schoss der Geliebten”長至二百五十行，有云：“Kein purpur-pfirsig ist so sanfft und zart gespalten, kein kleiner raum der welt hat so viel überfluss” (E. Fuchs,Illustrierte Sittengeschichte: Die galante Zeit, S. 134;全篇見Ergänzungsband II, S. 35-42)。又Restif de la Bretonne,Monsieur Nicolas, éd. par John Grand-Carteret, I, p. 152載“Le joli chose”: “Il me suffit, pour combler mon espoir, D’avoir un joli chose / De satin rose, / Bordé de noir” etc.。而Heine: “Das Hohelied”: “Den plastischen Heine: “Das Hohelied”: “Den plastischen Schöpfer offenbart / Der Hüften Parallele; / Der Zwischensatz mit dem Feigenblatt / Ist auch eine schöne Stelle” (Werke und Briefe, Aufbau, II, S. 406)較不落惡道。

〇Nicola Sole: “Il Viggianese”: “Siccome un nido di rosignoli / cui fra le rose prese il villano, / deserto e muto ne’ suoi quercioli / dorme Viggiano! / Fumavan gaie le sue colline / pel ciel sereno de l’ultima ora: / venne, e rovine sopra rovine / trovò l’aurora. / La rondinella meco è venuta / per acque ed acque da strano / io la mia casa piansi perduta, / ella il suo nido!” (E.M. Fusco,La Lirica, II, p. 159)殊溫馨悱惻。R.C. Trevelyan,Windfalls, p. 119: “There are poems of Goethe & Heine that might have been written by a Chinaman. Our own Hardy too has a Chinese side to him, though he is usually too dramatic & not exquisite enough. Shelley’s song ‘A widow bird sat mourning for her love’ might almost have been composed in ninth-century China if it were not emotionally dominated by the first line.”竊謂Sole此詩命篇託興，亦彷彿吾國古詩人之作，正少陵《燕子來舟中作》所謂“可憐處處巢君室，何異飄飄託此身”一聯意境，後來篇什中數見不鮮。然叵似郎世寧以南宗筆法畫山水，終覺下手略重，著墨不疎，却別有一般深鬱穠摯之妙，雖異曲而不妨同工耳。【H.W.Garrod,Scholarship: Its Meaning & Value, p. 70: “In the 19thbook of thIliad, Homer presents Briseis & her women, weeping over Patroclus. He gives at length the words of Briseis’ Lament, & then he adds: ‘Thus spake she weeping, & her women added to her lament their own. They pretended to lamentbut each of them in fact lamented her own woes.’ They were captive women; & Homersacrifices poetry to unnecessary honesty”】【Briseis: “Her sister captives echo’d groan for groan,[8]/ Nor mourn’d Patroclus’ fortunes, but their own” (Pope,The Iliad, World’s Classics, p. 389).】

〇Domenico Gnoli: “Solo”: “Il noi non Domenico Gnoli: “Solo”: “Il noi non c’è più: ci son io / e c’è lei: io solo e lei sola! / Io parlo e la parola mi ricade sul capo / come una pietra. / Io e lei: / la ’sua vita, la mia vita: / la nostra è finita!” (E.M. Fusco,La Lirica, II, p. 294).【vs. Shakespeare: “The Phoenix & the Turtle”: “So they lov’d, as love in twain / Had the essence but in one; / Two distincts, division none: / Number there in love was slain.”】【Cf. Peter De Vries,Through the Fields of Clover, p. 257 on the “superdistilled but gummed-up first person singular”: “The two I’s that can make a We.”】【Hemingway,A Farewell to Arms, ch. 18 Catherine Berkley: “There isn’t any me. I’m you. Don’t make up a separate me.”】蓋決絕之作，寫溝水東西，單情不雙，用筆簡直。夫法生不孤，境起皆對，曰分必意中有合，曰隻則言外有雙，Heidegger所謂“Das Mitsein bestimmtexistenzial das Dasein auch dann, wenn ein Anderer faktisch nicht vorhanden und wahrgenommen ist. Auch das Alleinsein des Daseins ist Mitsein in der Welt. Fehlen kann der Andere nur in einem und für ein Mitsein. Das Alleinsein ist ein defizienter Modus des Mitseins, seine Möglichkeit ist der Beweis für dieses” (Sein und Zeit, Bd. I, 3teAuf., S. 120-1) (參觀第四十六則論Bergson,La Pensée et le Mouvant, p. 79說“le néant”)。或已合復分，悵懷過去，Gnoli此詩是也。或欲雙仍隻，夢想未來，Toddi: “Le parallele sono due linee che continuano a carrere con l’illusione di incontrarsi domani” (D. Provenzal,Dizionario umoristico, 4aed., p. 354)道之尤為冷隽。若夫以境顯情，即物見理，則義山《代贈》云：“芭蕉不展丁香結，同向春風各自愁”；柳永《少年游》云：“孤棹烟波，小樓風月，兩處一般心”（《歷代詩餘》卷二十三、《全宋詞》卷三十二）；秦觀《江城子》云：“恰似小園桃與李，雖同處，不同枝”（《全宋詞》卷五十）；陳子高《鷓鴣天》云：“梨花院落黃茅店，繡被春寒此夜同”（《樂府雅詞》卷六、《全宋詞》卷九十五）；無名氏《眉峯碧》云：“薄暮投村驛，風雨愁通夕。窗外芭蕉窗裏人，分明葉上心頭滴”（《歷代詩餘》卷十二）；朱竹垞《桂殿秋》云：“思往事，渡江干，青蛾低映越山看。共眠一舸聽秋雨，小簟輕衾各自寒”（《聽秋聲館詞話》卷二謂其仿史梅溪《燕歸梁》之“秋鉦二十五聲長，請各自，耐思量”）；胡稚威《曉行》云：“行客落花心事別，無端俱趁曉風飛”（《石笥山房詩集》卷十）；龔定盦《暮雨謠‧之三》云：“想見明燈下，簾衣一桁單。相思無十里，同此鳳城寒”（《定庵文集補》卷上）；樊雲門《秋夜作》云：“軟帳如煙碧四垂，臥聽窗竹擺風枝。秋衾人共秋階草，一夜青霜各自知”（《樊山全集》六）。【朱敦儒《浪淘沙》：“北客相逢彈淚坐，合恨分愁”；黃莘田《春宵》云：“斷無消息絕無聊，寂寂香魂黯黯消。牆內櫻桃牆外柳，可憐各自度春宵”（《秋江集》卷五）；陳龍川《清平樂》云：“兩處香消夢覺，一般曉月秋聲”（《歷代詩餘》卷十四）；劉儗仙倫《一剪梅》：“一般離思兩消魂，馬上黃昏，樓上黃昏”（《歷代詩餘》卷三十七）；王沂孫《綺羅香》云：“一派秋聲，應做兩邊愁緒”（《歷代詩餘》卷八十三）；王質《虞美人》云：“成都事事似江南，只是香衾，兩處受春寒”[9]（《全宋詞》卷一百五十三）；曾覿《醉落魄》云：“關山漸遠音書絕，一個心腸，兩處對風月”（《全宋詞》卷一百七十九）；李清照《一剪梅》云：“一種相思，兩處閒愁”（《全宋詞》卷二百九十）；王弇州《子夜歌》云：“雙枕不成起，單枕不成眠。春風饒冷暖，吹作兩種天”（《全宋詞》卷二百九十）。】【黃燮清《倚晴樓詩餘‧卜算子》：“芳草垂楊共一隄，各自傷心綠。”】【姚燮《復莊詩問》卷十五《南轅雜詩》：“羣行身不孤，心孤猶獨行。”】雖各有利鈍，不無蹈襲，皆此意之objective correlative也（參觀第六百九十六則論夢窗《聲聲慢》，七百一則論Goethe: “Mignons Lieder”）。

〇西方有“stream of consciousness”之說，吾國《漢書‧外戚傳上》漢武帝悼李夫人則早云：“思若流波，怛兮在心。”徐幹《室思》云：“思君如流水，何有窮已時”；何遜《為衡山侯與婦書》云：“思等流波，終朝不息”；又《野夕答孫擢郎詩》云：“思君意不窮，長如流水注”；謝眺《暫使下都夜發新林至京邑贈西府同僚》亦云：“大江流日夜，客心悲未央”；杜甫《長江》云：“歸心異波浪，何事即飛翻。”然語尚渾淪，意未爬剔，求之二西之書，則唐譯《大乘本生心地觀經‧觀心品第十》云：“心如流水，念念生滅，於前後世不暫住故。”Montaigne, III. 13: “Nul esprit généraux n’arreste en soi... c’est un mouvement irrégulier, perpétuel, sans patron, sans but.... ‘Aussi voit l’on, en un ruisseau coulant, / sans fin l’une eau après l’autre roulant’ etc” (Éd. “La Bib. de la Pléiade”, p. 1029，所引蓋La Boétie: “Vers à Marguerite de carl”)，虛涵者變而為透闢矣。正如少陵《燕子來舟中》一聯與Nicola Sole: “Il Viggianese”之較耳。偶於Melvin Friedman,Stream of Consciousness見其考訂本源(pp. 2-3)，而未道Montaigne，遂并識之。

【李太白《上雲樂》：“女媧戲黃土，團作愚下人。散在六合間，濛濛若沙塵。”按Martin Heidegger,Sein und Zeit, IteHälfte, 3teAuf., S. 284所謂“Geworfenheit”可以說此：Marjorie Grene,Martin Heidegger, p. 22所謂“the condition of having been thrown into a world not of my own making, though mine to appropriate, & assimilate, freely, yet within the inescapable limits of contingency.”】


七百八


晝寢偶把少陵詩，薈蕞技癢，復得數事【又見五八三則論《潏水集》卷十一《兵餽行》、七八九則】：

〇《送李校書二十六韻》：“每愁悔吝作，如覺天地窄。”按張為《主客》引鮑溶句“萬里歧路多，一身天地窄”；孟東野《贈別崔純亮》之“出門即有礙，誰謂天地寬”；《長安旅情》之“盡說青雲路，有足皆可至。我馬亦四蹄，出門似無地”，蓋少陵此語及太白《行路難》“大道如青天，我獨不得出”之意。

〇《麗人行》：“紫駝之峯出翠釜，水晶之盤行素鳞。”按西方修詞法所謂chiasmus也(參觀W. Kayser,Das sprachliche Kunstwerk, 4teAuf., S. 116-7; Heirich Lausberg,Handbuch der literarischen Rhetorik, I, S. 361, “Überkreuzstellung”)。【少陵《有事於南郊賦》亦云：“曾何以措其筋力與韜鈐，載其刀筆與喉舌。”】【杜詩《賓至》：“幽棲地僻經過少，老病人扶再拜難。豈有文章驚海內，漫勞車馬駐江干。竟日淹留佳客坐，百年粗糲腐儒餐”；《大曆三年春白帝城放船出瞿塘峽》：“神女峯娟妙，昭君宅有無。曲留明怨惜，夢盡失歡娛。”又七九四則論長吉《梁台古意》】《孔雀東南飛》云：“君當作磐石，妾當作蒲葦。蒲葦紉如絲，磐石無轉移”；《詩‧卷阿》：“鳳皇鳴矣，于彼高岡。梧桐生矣，于彼朝陽。菶菶萋萋，雍雍喈喈”；《列子‧仲尼篇》：“務外游，不務內觀。外游者，求備於物；內觀者，取足於身。取足於身，游之至也；求備於物，游之不至也”；《史記‧老子韓非列傳》：“鳥，吾知其能飛；魚，吾知其能游；獸，吾知其能走。走者可以為罔，游者可以為綸，飛者可以為矰”；《漢書‧王莽傳》：“桃湯赭鞭，鞭灑屋壁”；《全梁詩》卷六王僧孺《為人傷近而不見》：“我有一心人，同鄉不異縣。異縣不成隔，同鄉更脈脈”；《文心雕龍‧指瑕第四十一》：“《武帝誄》云：‘尊靈永蟄。’《明帝頌》云：‘聖體浮輕。’‘浮輕’有似於胡蝶，‘永蟄’頗疑於昆蟲”；【王勃《採蓮賦》：“畏蓮色之如臉，願衣香兮勝荷”（《全唐文》卷一七七）；】少陵《寄張十二山人彪》云：“草書何太苦，詩興不無神。曹植休前輩，張芝更後身”；《白氏文集》卷一《和答詩十首‧序》云：“每下筆時，輒相顧，共患其意太切而理太周。故理太周則辭繁，意太切則言激”；《春晚詠懷贈皇甫朗之》：“一歲平分春日少，百年通計老時多。多中更被愁牽引，少處兼遭病折磨”；【柳州《送元嵩師‧序》：“其上爲通侯，爲高士，爲儒先；資其儒故不敢忘孝，跡其高故能爲釋，承其侯故能與達者游”；】倪君奭《夜行船》云：“福亦不作，禍亦不造。地獄閻王，天堂玉帝，看你去、那裏押到”（《全宋詞》卷一百二十八）；嚴海珊《秋夜投止山家》云：“熊羆之狀乃奇石，鸛鶻有聲如老翁”（《海珊詩鈔》卷八）；宋芷灣《不易居齋集‧看瓜》云：“去年瓜大今年小，今年瓜遲去年早。去年瓜好雨亦好，今年雨澇瓜苗夭”；《鄭板橋詩鈔‧題程羽宸黃山詩卷》：“鶻鶴鵑鳩鴣，榛榧棗栗橡。巖果垂纍纍，仙禽翩晃晃”；《䜱䜪亭集》卷十二《生日季高饋炙鴨桃實》云：“舒鳧燔炙費薪柴，桃實何須羨鄭街。曼倩巧偷聞幻術，王喬飛度得仙骸。升蕖每憶闌前射，雪黍休教飯後揩。投我情殷慚馬齒，年來食筍已名齋”，亦其體。諸葛孔明《出師表》末段即用是法，觀何義門評《文選》可知。Heine: “Die Wanderratten”: “Es gibt zwei Sorten Ratten: / Die hungrigen und satten. / Die satten bleiben vergnügt zu Haus, / Die hungrigen aber wandern aus” (Werke und Briefe, Aufbau, 1961, II, 392); Hugo,Littérature & Philosophie Mêlées, éd. Albin Michel, pp. 12-3: “ôtez à Molière son vers...”一節尤長。【李空同《艮嶽篇》：“到眼黄蒿元玉砌，傷心錦纜有漁舟”，亦順逆比之。】

〇《杜鵑》：“西川有杜鵑，東川無杜鵑。涪萬無杜鵑，雲安有杜鵑。”按《能改齋漫錄》引古樂府“郭東亦有樵，郭西亦有樵”、“魚戲蓮葉東，魚戲蓮葉西”【邱遲《敬酬柳樸射征怨》：“魚戲雖南北，終還荷葉邊”】為先例。實則少陵《石龕》一起云：“熊羆哮我東，虎豹號我西。我後鬼長嘯，我前狨又啼”，亦厥體也。汪韓門《詩學纂聞》復引元劉仁本之“東山有蕨萁”、明袁中郎之“一日湖上行”。殷虛卜詞有云：“今日雨。其自西來雨，其自東來雨，其自北來雨，其自南來雨”（《卜辭通纂》三七五），當為最古。【《日出入》：“時世不與人同，故春非我春，夏非我夏，秋非我秋，冬非我冬。”】

〇《荊南兵馬使太常卿趙公大食刀歌》：“壯士短衣頭虎毛，憑軒拔鞘天為高。”蓋言天亦怯退，以避其鋒鋩也。奇險語，却不露聲色，可與《觀公孫大娘弟子舞劍器行》所謂“天地為之久低昂”參證。太白《上雲樂》云：“舉足蹋紫微，天關自開張”，昌谷《秦王飲酒歌》云：“酒酣喝月使倒行”，相形之下，便覺努力作態。李空同《石將軍戰場歌》：“追北歸來血洗刀，白日不動蒼天高”，用杜辭而意適反。杜詩用“吹噓”，見三百三則論《全後漢文》卷八十二張升《友論》。

〇《暮秋暮秋枉裴道州手札率爾遣興寄遞呈蘇渙侍御》：“虛名但蒙寒溫問，泛愛不救溝壑辱。”按閱歷［有得語，合之李義山《十一月中旬至扶風界見梅花》所謂“素娥惟與月，青女不饒霜”……。］[10]

〇陳伯弢《抱碧齋詞話》深譏《曹將軍畫馬圖》首句“國初已來畫鞍馬”著一“鞍”字，絕不通。竊謂“鞍”字未可厚非，以別於馬之放牧撒和加轡鞚者。《歷代名畫記》謂韓幹“尤工鞍馬”，《畫斷》謂張萱“畫貴公子鞍馬屏帷”，蓋唐時畫家常語。少陵累句自不少，如《八哀詩‧李光弼》之“異王冊崇勳”以異姓王為“異王”，《同元使君舂陵行》之“用爾為丹青”以公卿為“丹青”，則真不通矣。此皆葉橫山《原詩》卷四、汪韓門《詩學纂聞》摘杜累句所未及者。

〇古來有詩無筆，少陵為尤，真與海棠無香、鰣魚多骨同為恨事。Hazlitt: “On the Prose of the Poets”: “Poets are winged animals, & can cleave the air, like birds, with ease to themselves & delight to the beholders; but like those ‘feathered, two-legged things,’ when they light upon the ground of prose & matter-of-fact, they seem not to have the same use of their feet” (Complete Works, ed. P.P. Howe, XII, p. 5)，此之謂矣！Baudelaire: “L’Albatross”: “Ses ailes de géant l’empêchent de marcher” (Oeuv. comp., “La Bib. d. l. Pléiade”, p. 85)亦可移評。《東坡題跋》卷三記少游論詩文云：“杜子美長於歌詩，而無韻者幾不可讀”；《漁隱叢話前集》九引《西清詩話》云：“少陵文自古奧，如‘九天之雲下垂，四海之水皆立’，‘忽翳日而翻萬象，却浮空而留六龍’，磊落驚人，或言‘無韻者不可讀’，大不然”；《後集》卷五引《藝苑雌黃》云：“此數語出三賦，謂之無韻，可乎？”按四語皆出《朝獻太清宮賦》，參觀第七百三十五則論《全唐文》卷三百五十九。余說少陵詩，詳見黃生《杜詩說》眉批，他日當寫定之。又參觀第七百二十八則。

【《北征》：“胡命其能久？皇綱未宜絕。”按南宋人詩每言“胡運不長”，本此。】

【“今夜鄜州月”一首。按陳後主《有所思》“山川千里間，風月兩邊時”已發此意。】


七百九


鄭善夫《少谷先生全集》，道光甲申重刻本。詩木強膚獷，了不沉著頓挫，雖感慨而未能使人歌泣。卷首載林燫《福州志‧文苑傳》“殆無病呻吟云”一語，《列朝詩集》丙十三力斥其傎。漁洋《論詩絕句》云：“正德何如天寶年？寇侵三輔血成川。鄭公變雅非關杜，聽直應須辨古賢”（亦見卷二十三鄭炳文輯《諸家評攷》），全本牧齋之說。然寫心而人衹見為擬古，呻吟而人不信其有病，則繼之操術亦未善矣。繼之壽不過四十，三十之前（卷首鄧原岳《鄭繼之先生傳》云：“二十舉於郷[11]，明年為弘治乙丑，遂成進士”云云，卷二十《上陽明先生書》云：“癸酉歲得假毘陵之謁”云，癸酉為正德八年，繼之二十九歲）已自懺詞章，改研性理。塗轍與薛君采相似（參觀第七百則），慎思明辨則不如，頭巾氣却遠過耳。

〇《渼陂集》卷六《漫興十首‧之二》云：“五子之中我濫竽，未應滄海有遺珠。且看吳下徐昌穀，何似閩南鄭善夫”（卷二十三鄭炳文輯《諸家評攷》漏此），蓋退徐而進鄭也。以體格論，昌穀較溫麗，與李、何、康、王、邊等不如繼之為近；以造就論，則昌穀、獻吉競爽爭雄，繼之衹堪與德涵、敬夫伯仲，尚未能步武仲默、庭實也。繼之稱昌穀為“今之人絕無而僅有”，“獻吉多為更定，失昌穀真”（卷十六《迪功集跋》），倘聞敬夫語，當遜謝不遑耳。又昌穀本從陽明游，詩文中却無跡象可稽。繼之見陽明而盡棄所學，推厥旨趣，蓋已不屑為《文苑傳》中人物。林貞恒不知其三十以後歸宿，既斥其詩為“無病呻吟”，仍取入文苑，而隻字未及其道學。牧齋所謂“傎”者，在此不在彼也。

〇繼之與仲默友善，《集》中屢道之，如卷一《贈何仲默》、《送李道夫赴闕兼懷何仲默》、卷六《哭仲默》，卷十六《與可墨竹卷跋》記嘗從仲默學詩，卷十七《答曾東石》謂比名仲默如山鷄與鳳凰並稱（仲默與繼之唱酬詩見卷二十四鄭炳文輯《贈輓詩詞》）。獻吉名字，僅於卷十六《迪功集跋》一見，且有微詞。

〇卷三《鍾吾行》、《桃源行》、《行淮北戰塲》、《百憂行》、《玄明宮行》。按此數首如仲默之《樂陵令》、《點兵行》、《玄明宮行》諸篇，所謂“直道當時語”者，而筆致平衍，邊幅窘仄，多讓仲默出一頭也。

〇卷五《夢與王陽明論學》。按卷八《南征》第七首云：“何處總戎深屬望，陽明夫子出羣才”（卷十八《答黃石龍》云：“陽明公立此大功，傳聞不免於禍。駭汗！駭汗！古云：‘功蓋天下，守之以讓。’今成此不世之功，而反危其身者，豈讓有未至乎”；卷十七《答姚元肖》云：“走童子時，即好為文辭。晩過王伯安於毘陵，相語數日，始計之心曰：‘雕蟲篆刻，壯夫不為也。’乃始改念”；卷二十《答朱守中》云：“陽明先生立此大功業，今又遭值聖明。善夫日聽其大行，不加意思，以為法程，末由侍履門下，心欿如也”；《答湛甘泉》云：“陽明先生有玉成至意，實切摳趨。但以出處未甚分明，故遲遲矣”；《上陽明先生》云：“癸酉歲得假毘陵之謁，猥承至教，稍知向道。是雖未及先生之門，然竊念先生之恩，信與生我者同，死不忘也。”然統觀全《集》，繼之毘陵證道，衹是捐棄詞章，歸心義理，而於程、朱與陸、王二派之間，初未抉擇取舍。卷十五《漫書授君用》云：“詞章雕蟲小技，然不明此學，雖工何益”；卷十六《贈伯固》云：“夫典籍文章，實人間一大玩物。然一向為之，未免有尋流逐末之弊，於身心上畢竟無益”【此本《二程全書》卷三：“以記誦博識為玩物喪志”；卷十八：“問作文害道否”、“問詩可學否”二節】；卷十七《答城中諸友》云：“參究聖學，又是一大痛快。回思二十年所下工夫，皆是一塲罔兩”；卷十八《答林克相》云：“詩文一事，亦是世間一大玩物。今看古人文字之極好者，未免嘆賞忻慕，欲執鞭而從之，此實是一欲闗”；《與林克相》云：“詞章上一意為之，最害事”；《與楊叔亨》云：“詞章實是玩器，最能沉溺人。區區於此求出頭未得，而叔亨顧欲入頭耶”；卷十九《答林德敷》云：“文章猶美色，最易溺人。若非豪傑士，鮮有知反者。”此類皆所謂“刊華就實”也。卷二十二《子通論道》云：“象山氣象，去伯子甚遠。見道甚分明，然氣質終是個有我的人，其論説多欲上人。今世之言道者，只是好事。附晦翁者，却吹毛求疵去排象山。附象山者，亦吹毛求疵去摘晦翁之短，便并及其好處都說倒了。象山分明有空疎處[12]，晦翁有精義之過處。若其好處，自泯沒他不得”云云，文中數引朱子語。卷五《謁考亭書院》（五律）、卷八《武夷曲次晦翁棹歌十首》。此類皆所謂“依違折衷”也。

〇繼之既為宋人之學，遂於宋人之詩亦頗涉獵。卷十下《葉古厓集序》謂：“宋詩人學杜，山谷最近，后山氣力弗逮，簡齋少舂融”云云，與何仲默《讀菁華錄》所謂“事所未喻”云云（《大復集》卷三十八）語氣大異。又《序》末引“昔人云：‘詩道如花，論髙品則色不如香，論逼真則香不如色’’云云，全取劉須溪《簡齋詩集序》中語（參觀第四百五十六則），必曾覩簡齋詩也。故卷七《喜得家書》云：“中原氛祲三千丈，故國烟霞百萬重”，即仿簡齋《傷春》之“孤臣霜髮三千丈，每歲煙花一萬重”[13]；卷五《謁孫太初墳》云：“白首林君復，終無封禪書”，則用和靖《臨終絕句》：“茂陵他日求遺稿，猶喜曾無封禪書。”他如卷二《黃茅岡和東坡》[14]，尤顯而易見者。用宋事入詩甚多，不備舉矣。

〇卷四《聞道》：“聞道漢天子，身封鎮國公。家初營上谷，臣得賀離宫。鐵劵傳何急，將軍氣盡雄。郊牛凡五卜，車駕想河東。”按卷十上《諫東巡疏》云：“近奉明旨，有以威武大將軍鎮國公前往泰山獻香者”云云[15]，即此事也。“鐵劵”殊未切，當是謂金牌。繼之詩疵病甚多，即就五律論之，如卷四《畫鷹》云：“平生酣白戰，遠志礙青霄”，“白戰”二字硬湊；《章灘》云：“黃郎習波浪，白日犯風雷”，以“黃頭郎”為“黃郎”；《白鶴》云：“只疑霄漢遠，其奈網羅長”，“長”字懸脚；卷五《行宋宮故基》云：“王侯混喪狗，臣庶議從龍”，以“喪家狗”為“喪狗”；卷六《再哭近夫》云：“末世英雄短，平生涕淚雙”，“短氣”、“雙流”歇後。斯類難深數也。

〇卷一《讀李質菴稿》有“大哉杜少陵”之嘆，卷十下《葉古厓集序》謂“杜詩渾涵淵澄，千彚萬狀。學者劬情畢生，只得一肢半體”，推少陵至矣！而焦弱侯《筆乘》卷三云：“余家藏鄭善夫批點杜詩，指摘疵累，不遺餘力，然實子美之知己，因記數則”云云，觀其譏少陵求真求盡，失風人之旨，“長篇沉著頓挫，指事陳情，然詩正不以此為貴”等語，略同仲默《明月篇序》，而加峻刻。則王弇州所稱“學杜得骨”之人（《藝苑雌黃》卷六“國朝習杜者凡數家”條），終欲脫胎換骨。此又一晚年定論，而世人無道及者。


七百十


孫一元太初《太白山人漫稿》八卷、《附錄》一卷，嘉慶甲戌吳興凌鳴喈校刻本。欲為飄逸奇肆，而意近氣促，如溝洫之瀉，搶榆之飛，無遠勢高韻也。雖乏完篇，,偶有秀句，如《秋興》之“紅留楓樹晩，黃見菊花初”；《曉起》之“沙明初報日，樹凍半留花”；《癸酉六月望夜拜和靖處士墓》之“山根晴亦濕，湖面夜難昏”；《宿歸雲菴》之“夜久無羣動，詩成偶自言”（卷四）；《卜居》之“梅花不開凍雲合，雪片忽墮山鵲飛”；《新卜南屏山居》之“挽回滄海真無計，領略青山合有人”；《至日携榼登道場山》之“半生作計閑為上，到處論交山最賢”；《衡門》之“淺水短蒲蛙閣閣，澹烟修竹月盈盈”；《游天竺寺》之“古雷破碣無全面，老樹拏崖露半腰”；《幽居》之“近湖鸛鶴來終日，繞屋椶篁青過鄰”（卷六）。其執友鄭少谷集中，求此類一聯正不可得。《明詩綜》卷三十二論少谷乃云：“孫、鄭並稱，孫非鄭敵”，殆非知言。

〇李空同撰《太初傳》、劉南垣麟撰《太初墓志》、鄭少谷撰《太初詩序》或言其自稱秦人，或言其秦人，《列朝詩集傳》丙十三（即此本卷首所錄《詩傳》一節）、《明詩綜》卷三十二、《明史‧隱逸傳》因曰：“家本關中”，而《徐文長逸稿》卷二十二《孫山人考》謂太初實蜀人，本為小吏，以失太府金，遂亡命吳越間云云，徐興公《筆精》卷七曾引，此外無人拈出，故特著之。又周暉《金陵瑣事》卷上載空同佚詩文，有《孫太初詩稿跋》，即此《傳》也。

〇太初五、七言古體皆步趨唐人，五言律濡染林和靖、陳后山，七言律浸淫於黃山谷，而尤掇拾陳簡齋。劉南垣《墓志》謂其詩非唐以前則不顧，萬曆丁酉張睿卿《增訂太初漫稿序》謂其學漢、魏、盛唐，固皆目論。《明詩綜》卷三十二謂其瓣香山谷，亦尚言之未盡，辨之未明，僅據卷二《與杭東卿憲副論宋人詩》云：“勃興黃九窮，妙處空自知。坐海不用舲，孤嘯三山湄。邇來幾百載，還受世人嗤。平生陳正字，白首不相疑。入門坐盤礴，知有古畫師”，而未細究篇什也。然太初學黃、陳，僅見疎硬，未窺绵密，衹放筆直幹，乏細針密線，有大斧劈而無點苔，所得殊淺。須同光體作者，方於江西派咀胾升堂耳。卷四《石林》之“松涼供睡穩，山靜與詩宜”；《海鹽陳用明等見訪山中》之“可人費招挽，今喜過蓬門”；卷六《春來兩月懶不讀書》之“青山滿樓晏坐處，落日半江元氣中”；《蓬窗》之“詩書端坐了節序，山林無事完姓名”；《送彭濟物》之“西風老雁啼殘夜，虛館青燈夢九州”；《秋晚眺鎮海樓》之“木葉無言時序暮，塵寰多事杖藜知”；《把酒漫成》之“百年事業不須問，隨地看山笻一枝”[16]；《率溪書院和韻》之“半引短簾供野望，漫搜奇句了殘暉”；《秋日孤山樓對酒》之“四野秋聲酣晩日，半空雲影抱晴樓”；卷八《南窗下芭蕉盛開》之“儘取幽涼供穩睡，還分秋色與新詩”；《江南大水歌》之“飛閣橫梁通海氣，鳴鷗浴鷺失汀洲”等等，掎摭山谷、后山、簡齋，痕跡都在（山谷《題落星寺》云：“蜂房各自開戶牖，處處煮茶藤一枝”；后山《寄黃充》云：“俗子推不去，可人費招呼”；簡齋《雨晴》云：“儘取微涼供穩睡，急搜奇句報新晴”；《登岳陽樓》云：“樓頭客子杪秋後，日落君山元氣中”；《十月》云：“病夫搜句了節序，小齋焚香無是非”；《題向伯恭過峽圖》云：“獨將佳句了山川”；《十月》云：“歸鴉落日天機熟，老雁長雲行路難”；《巴丘書事》云：“晚木聲憨洞庭野，晴天影抱岳陽樓”；《觀江漲》云：“黿鼉雜怒爭新穴，鷗鷺驚飛失故洲”）。其於簡齋，殆如白沙之於后山。明人稱述簡齋者，莊定山、薛君采、鄭少谷而外（參觀第七百則、第七百六則），又得此人，可補《宋詩選注》第一四六頁。

〇凌鳴喈《序》稱太初憤世嫉俗，忠義之忱不可鬱遏，非山人、放人之倫，舉《集》中《雜感》第三首、《江上逢春感興》、《遠游》（皆見卷一）、《咄咄行》、《酒酣歌贈鄭繼之地官》、《按察使劉元瑞惠寶劍歌》（皆見卷二）為證。竊謂卷二《送周用賓進士訪道入少華山‧引》云：“嘗聞齊人安期生以策干項羽，羽不能用，遂亡去。予謂古之仙者，往往皆豪傑輩為之”；同卷《三隱逸詩》云：“子陵太公流，垂釣跡相似。一朝載後車，尚父任國事嚴子陵”；“刑人弄神器，漢道日將覆。矯矯南州士，雲臥匡山曲徐孺子”；“淵明豪傑人，出處亦有道。昔讀荊軻詩，彷彿見懷抱陶淵明”，皆寓言見意，寄託古人以自明懷袌歟？依託古人以自重聲價歟？不可得而知矣！山人而為仙人，清客欲兼俠客，差異於通常游士。詠淵明云云，略同《朱子語類》卷百四十議論，可與董若雨《豐草菴前集》卷二《書桃花源記後》、《日知錄》卷十九“文詞欺人”條、《王夢樓詩集》卷十《彭澤》第三首、《譚復生文集》卷上《報劉淞芙書‧二》補《談藝錄》二八七頁[17]。

〇太初聲律殊不講究，如《秋興》之“廣川落日虛”；《聽泉》之“來洗人間煩”；《謁林和靖祠》之“角巾老不妨”；《憶昔》之“飲泉月一抔”；《幽居雜興》之“老樹消春红”；《簡邵國賢》之“到門拄杖留”；《夜過王漢章留酌》之“愛客似而翁”；《劍》之“土花尚蝕紅”；《王子揚見過》之“百年獨此心”；《送吳希明》之“半帆白鳥風”；《僧明秀東林別業》之“懶殘不忌葷”；《鄭繼之地官久不過湖上奉簡》之“水邊白鷺巾”；《觀魚》之“日斜島嶼孤”；《歲暮》之“吟苦饑鳴雷”；《贈惠上人》之“惠休解愛才”（以上卷四）；《贈李將軍征南》之“海門落日愁”；《謝殷近夫》之“故園橘柚荒”；《田園居》之“白頭坐弄孫”（以上卷五）；《月波樓》之“開檻洗杯清鏡中”；《春晚歸山中草堂》之“老結碧山學士緣”（以上卷六），皆近體之疵。明人如袁中郎、小修兄弟、王覺斯、傅青主，皆有此病。《薑露菴筆記》卷六謂鍾、譚“七古平仄，任意紊亂”，所見尚未廣。

〇卷八《戲效汪京兆西湖六首》：《問林和靖爭孤山》（“孤山君已占多春，此日懷疑字誤當讓後人[18]。千樹梅花雙舞鶴，也須著我白綸巾”）、《和靖答不允》、《固爭》、《和靖怒答》（“蘇公堤在猶從姓，能道孤山更屬人”）、《解和》、《和靖許分孤山一半》。按可與《九煙先生遺集》（左仁、周詒樸同輯本）卷五《西湖三戰詩》並傳。


[1]“逸辭”原作“遣辭”（《四友齊叢說》引文如此）。

[2]“‘支解’字”原作“‘支解’事”，《管錐編‧全上古三代秦漢三國六朝文‧一二六‧全晉文卷七七》引文亦同（三聯書局2007年版，1829頁）。

[3]“巴江雨”原作“巴山雨”，《管錐編》1829頁則更誤作“秋山雨”。

[4]“逸辭”原作“遣辭”。

[5]原文脫落“thing”字。又“little”原作“simple”，《管錐編》1830頁引文亦同。

[6]“27 April”原作“7 May”，《管錐編》1830頁所徵則已改正。

[7]“Bids”原作“Bides”。

[8]“groan for groan”原作“for groan for groan”。

[9]“似”原作“無”。

[10]此節始於《手稿集》1711頁頁邊，次頁（即“有得”以下）皆已刪去。

[11]“二十”原作“二十年”。

[12]原文脫落“有”字。

[13]“霜髮”原作“白髮”，《談藝錄‧四二‧補訂》引文同（見香港中華書局1986年補訂本470頁；北京三聯書局2001年補訂重排版427頁）。

[14]“黃茅岡”原作“黃坡岡”。

[15]“獻香”原作“行香”。

[16]“枝”原作“杖”。

[17]《談藝錄‧六九‧補訂》（香港中華書局1986年補訂本554-5頁；北京三聯書局2001年補訂重排版676-8頁）。

[18]四庫本“懷”作“還”。