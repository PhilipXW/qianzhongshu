《容安馆札记》341-345则


三百四十一


潘音《待清軒遺稿》一卷。聲甫為宋遺民，詩尚老練。譏訕同輩仕元者，筆舌犀厲。此意至明亡始發揮，宋、元之交，詩、文中不多覯也。

《遠遊》：“聖人久不作，大道將已矣。吾生既無之，惟有幸夕死。殷勤謝良友，遠涉西江水。方從草廬公，共究鵝湖旨。紛紛朱陸議，竊幸窺端倪。奈何執德偏，一聘翻然起。春秋嚴內外，乾坤定冠履。西蜀已空亭，箕山仍洗耳。迢迢返巖阿，惟當隨鹿豕。”

《反北山嘲》：“達人知進退，曲士豈同謀。盡使藏身去，誰當為國憂？烟霞成痼疾，聲價藉巢由。虎嘯雄心在，胡為鶴唳愁。”“雲壑藏真客，金門寄跡仙。神游招隱賦，興適考槃篇。麋鹿耽豐草，龍蛇起大川。由來枯槁輩，長往不知旋。”（尚有三、四兩首不錄。）按李鳳岡《嶺雲軒瑣記續選》卷四云：“朱子寄胡元仲詩：‘留取幽人臥空谷，一川風月要人看。’何必如《北山移文》峭厲太甚！”（按朱子答親友詩，胡敬仲見而答之，非答敬仲。）不知睹此等正言若反之什，又將何說？


三百四十二


呂大亨《雁山吟》一卷，呂定《說劍吟》一卷，皆俚率。


三百四十三


何景福《鐵牛翁遺稾》一卷。介夫亦宋遺民。詩欲為風華逸宕，骨力未遒，遂落纖滑。

《惜花》：“黃金可惜作闌干，偎倚相看春日歡，秉燭歸來猶未足，夢隨蝴蝶遶枝看。”按“隨”字改“為”字更妙。


三百四十四


楊甲《棣華館小集》一卷。鼎卿詩皆遊覽之作，太半古體，洗淨鉛華，削成廉悍。不持寸鐵殺人手也。

《遊長松寺宿石門僧舍》：“鳥投虛無底，杳杳不知處”，“青山有驕色，斯客不能句”，“夜闌更小語，風逼遺響去。”

《宿安靜觀》：“石泉瀉幽潔，意寂不肯喧。”

《靈泉道中》：“稻秧碧剡剡，遮隴無疆界。”

《臘日遊梅壟》：“欲將老大傲風雪，穴蟻窠蟲已無數。”

《庚寅再遊》：“數枝無力已仆地，強起放春花滿畦。”


三百四十五


宋伯仁《西塍稿》一卷、《續稿》一卷、《海陵稿》一卷。器之詩筆淺露，雖晚唐而非二妙瘦纖之體，偶詼諧可觀。《江湖小集》中所載《雪巖吟草》與此本篇什不盡相符，如《寄呈徐侍郎》云：“北窗誰愛晚唐詩”，《寄鄭貢父》云：“多讀盛唐詩”，《寄林監鎮》云：“詩草未諧唐律呂”，皆徵宗尚，而不見此本者（見知不足齋輯《羣賢小集補遺》）。《觀寺中盂蘭盆會有歎》云[1]：“滿地紙錢香篆冷，更無真哭兩三聲。”亦此本所無。《雪巖吟草‧序》云：“詩如五味，所嗜不同。宗江西流派者，則難聽四靈之音調。讀‘日高花影重’之句，其視‘青青河畔草’即路傍苦李，心使然也。古人以詩陶冩性情，隨其所長而已，安能一天下之心如一人之心？吁！此詩門之多事也。甚至裂眦怒爭，必欲字字浪仙[2]，篇篇荀鶴，殊未思《騷》、《選》文章於世何用？伯仁學詩，出於隨口應聲，高下精粗，狂無節制，有如敗草翻風，枯荷閙雨，低昂疾徐，因勢而出”云云，一若自示其非晚唐體者，實為解嘲地耳。

《西塍稿‧紙鷂》：“弄假如真舞碧空，吹噓全在一絲風。唯慚尺五天將近，猶在兒童掌握中。”按趙秋谷《飴山詩集》卷十三《詠風鳶》：“傷鴻病鶴知多少，息羽垂頭合讓君。”乃知朝露亦有厚薄之分。

《嘲不識字》：“難字逢人問，村中一小兒。璋麞寧易辨，亥豕似堪疑。鹵莽原非莽草莽、宿莽，耕犁别是犁田器、牛駁文。識丁何足道，煮字不充饑。”

《續稿‧酒邊》：“何傷於日月，知我者春秋。”

《醜女歌》：“待媒媒不來，對娘娘共哭。”

《寄舊友》：“借問選詩編幾許，元暉瀟洒漸唐風。”按《羣賢小集補遺》趙紫芝《秋夜偶成》云：“輔嗣易行無漢學，玄暉詩變有唐風。”器之語本此。然《眉山唐先生文集》卷十五《書二謝詩後》云：“詩至元暉語益工，然蕭散自得之趣，亦復少減，漸有唐風矣。于此可以觀世變也。”（《竹莊詩話》卷四引此作《唐子西語錄》，文稍異。）方虛谷《瀛奎律髓》卷十五稱紫芝一聯，而不知唐子西早道之也。

《別朱冷官》：“橙蟹醉斟知己重，蓴鱸鄉話憶人多。”按《陳止齋集》卷八有一絕題云《嘗語客蓴鱸橙蟹的對》，後來李曾伯《哨遍‧和陳次賈為壽韻》：“鱸蓴蟹橙正美”（《可齋續稿》卷七），吳淵穎（《早秋偶然作寄宋景濂四首‧之二》：“蓴鱸最有味，稻蟹紛難數。”[3]）、吳梅村、朱竹垞等皆以“橙蟹”對“蓴鱸”。“橙蟹”事見《宋史‧蘇子美傳》。【《牧齋有學集》卷七《茸城惜別一千字》云：“蓴鱸風颯爾，稻蟹種依然。”】【《元詩選三集》丙集陳剛中《觀光稿‧平江》云：“故里空傳吳稻蟹，寒祠猶記晉蓴鱸。”】【宋庠《元憲集》卷十一《送孫記堂出宰歸安》[4]：“蓴鱸薦俎朝豐饌，稻蟹藏波歲絕災。”

《海陵稿‧累字戲作解愁吟》。按寶塔詩一至十五字皆單句不作對。

【此本與《南宋羣賢小集》第十四冊《雪巖吟草》篇什相同，第三十二冊有知不足齋輯《羣賢小集補遺》、《雪巖吟草補遺》。】

【《苦雨督鹺課甚迫》：“僕僕驅馳夢不安，猥哉誰恤買鹺官。星臺閣住春來俸，雨意翻成夜半寒。人可與言能幾輩？事難區處更多般。桃花一日都開盡，插滿銅瓶亦倦看。”】

【《觀寺中盂蘭盆會有歎》：“欣欣來認祖先名，梵杵丁東月二更。滿地紙錢香篆冷，更無真哭兩三聲。”】

【《密雲樓叢書》中《忘機稿》共一百首，與此《集》有出入。《買牋紙》云：“丁寧黄帽入蘇州，吉利橋邊泊小舟。買得吳牋才可去，詩成免得向人求。”自“入蘇州”至末句皆囑“黃頭郎”語也，如一章書。張鎡《南湖集》卷一《寄春膏牋與何同叔監簿》：“蘇州粉牋美如花，……軟玉瑩膩無纎瑕。盤門繫纜高橋住，呼僮徑訪孫華舖”云云。】


[1]原文脫落“盆”字。

[2]“欲”原作“次”。

[3]“稻蟹”原作“橙蟹”。

[4]“堂”原作“室”。