《容安馆札记》724则（下）


七百二十四（下）


〇卷三百十五《䱉父廟》《異苑》。按同卷《鮑君》《抱朴子》、《著餌石人》《抱朴子》、《張助》《風俗通》、《畫琵琶》《原化記》情事相類，皆昌黎《題木居士》所謂“火透波穿不計春，根如頭面幹如身；偶然題作木居士，便有無窮求福人。”又按鮑君神、李君神、石賢士神皆見《風俗通‧怪神第九》，參觀第七二二則論《化書‧德化篇》。《蘆浦筆記》草鞋大王事同。

〇卷三百十七《宗岱》《雜語》鬼謂之曰：“君有青牛髯奴，未得相困。今奴已叛，牛已死，得相制矣。”按卷三百十九《王戎》《續搜神記》：“凡人家殯殮葬送，苟非至親，不可急往。良不獲已，可乘青牛，令髯奴御之。”

〇卷三百十七《秦巨伯》《搜神記》。按此本《呂氏春秋》黎邱老父事增飾。

〇卷三百十八《謝邈之》《錄異傳》。按卷三百四十三《盧江馮媼》《異聞錄》用意略類。

〇卷三百十九《陳素》《幽明錄》。按本之《風俗通‧怪神第九》汝南周翁仲妻事。

〇卷三百二十《蔡謨》《幽明錄》：“聞鄰左復魄聲，見新死之家，有一老嫗飄然升天。聞一喚聲，輒回顧，三喚三顧，徘徊良久。”按卷三百三十八《盧仲海》《通幽錄》：“燕中之際，忽聞爾喚聲。眾樂齊奏，心神已眩，爵行無數，吾始忘之。俄頃，又聞爾喚聲且悲，我心惻然。”

【三二二《王王矩》（出《幽明錄》）：“‘身是鬼，見使來詣君耳。’矩大懼，因求紙筆，曰：‘君必不解天上書。’”】

〇卷三百二十二《劉遁》《廣古今五行記》。按卷三百十九《劉佗》《續搜神記》略同。

〇卷三百二十四《梁清》《異苑》卷六：“筆跡婉媚，遠擬羲、獻。”按卷三百三十一《劉洪》《紀聞》亦謂鬼“書跡特妙，可方王右軍。”而卷三百十九《蘇韶》王隱《晉書》：“死者與生者異，像胡書也”；卷三百二十一《郭翻》無出處：“皆橫行，似胡書，曰：‘此是鬼書，人莫能識’”；卷四百四十八《蘇韶》《乾𦠆子》：“一狐跳出，几案上有一帖文書，紙盡慘灰色，文字不可曉”；卷四百四十九《林景玄》《宣室志》：射翁斃，乃一狐，其書“點畫甚異，似梵書而非梵字”；卷四百五十一《孫甑生》《廣異記》見狐讀書，奪得其書而未言何等字；卷四百五十三《王生》《靈怪錄》：“二狐遺書而走，文字類梵書而莫究識”，又《李自良》《河東記》逐狐入古壙中，掣得文書而出，“字皆古篆，人莫之識”：卷四百五十四《張簡棲》無出處：“其冊子裝束，一如人者，紙墨亦同，皆狐書，不可識。”《豫章黃先生文集》卷十五《鐵羅漢頌》云：“或得野狐書，有字不可讀”，《劍南詩稿》卷七十一《閑中偶詠》：“不識狐書那是博”，即用此等事也。又按書跡唐人每云“手踪”，崔致遠《桂苑筆耕集》卷十七《七言記德詩》：“也知外國人爭學，惟恨無因乞手蹤”，又云：“刻石書蹤妙入神，一回窺覽一回新。”

〇卷三百二十八《閻庚》《廣異記》：“吾乃地曹，主河北婚姻，絆男女脚。”視其衣裝，有細繩。按卷一百五十九《定婚店》《續幽怪錄》：“主天下婚牘，赤繩子以繫夫婦之足。”

〇卷三百三十《崔尚》《玄怪錄》。按卷三百十九《阮瞻》《幽明錄》、卷三百二十七《魏徵》《瀟湘錄》[1]、卷三百二十三《施續門生》《搜神記》、卷三百十七《宗岱》《雜語》皆記秉無鬼論者遇鬼事。《癸巳類稿》卷十四《非無鬼》謂儒、法、縱橫、六藝、九流莫不明鬼，天子、庶人、禽獸亦莫不明鬼。天主教亦明鬼，伯多祿、寶祿之奉瑪里亞、耶穌是也。無鬼之言曰聖人，以教人耳。使無鬼，何以為教？如無之，是欺人也。而自盡禮，是自欺也。燈滅復然，刀缺復鑄，人死不必又生，則人不為刀與燈，魂何據而謂之鋒與燄也[2]？不可通也！昔阮瞻執無鬼論，而親與鬼反覆屈之；無鬼，何以屈之？然則論無鬼者亦明鬼者也！”

〇卷三百三十一《薛矜》《廣異記》：“覺火冷。”按卷三百二十八《陸餘慶》《御史臺記》：“訝燄熾而不煖，曰：‘火何冷！’”

〇卷三百三十三《刁緬》、《王無有》、《王昇》皆出《紀聞》，又按卷三百二十七《陶侃》《異苑》皆記廁神，而以入鬼類。

〇卷三百三十三《刁緬》《紀聞》：“廁神形如大豬，遍體皆有眼，出入溷中。”按古以廁為養豕之所，《國語‧晉語四》胥臣言：“大任少溲于豕牢”，平昭注：“少，小也；豕牢，廁也；溲，便也。”《漢書‧武五子傳》：“廁中豕羣出”，師古注：“廁，養豕圂也。”《廣記》卷二五四《張元一》《朝野僉載》嘲武懿宗詩曰：“騎豬向南竄”，自解曰：“騎豬，夾豕走也。”[3]“豕”諧音“矢”耳。

〇卷三百四十一《李赤》《獨異志》遠不如《柳州集》卷十五《李赤傳》之詳，何以舍彼取此？又如卷五十八《軒轅彌明》《仙傳拾遺》全本昌黎《石鼎聯句詩序》，亦數典忘祖。而〇卷三百四十四《王裔老》《白居易集》取《長慶集》卷二十六《記異》一文，殊不解摭棄宗旨何在？豈《廣記》之編，在柳、穆復古以前，韓、柳文集未盛行，內府亦無其書耶？若《趙飛燕外傳》、《迷樓記》、《河間婦傳》等，當是以淫穢未收耳。《汪鈍翁前後類稿》卷四十八《跋王于一遺集》云：“小說家與史家異。古文詞之有傳也，記事也，此即史家之體也。前代之文有近於小說者，蓋自柳子厚始，如《河間》、《李赤》二傳、《謫龍說》之屬皆然。然子厚文氣高潔，故猶未覺其流宕也。至於今日，則遂以小說為古文詞矣”云云，頗為具眼。馬位《秋窗隨筆》亦云：“柳子厚《謫龍說》可補入《搜神記》。”然《史記‧滑稽列傳》記西門豹投巫一節，已似小說筆致。《漢書‧景十三王傳》之廣川王去一節、《外戚傳下》解光之奏、《晉書‧愍懷太子傳》太子遺妃書，敘事記言，栩栩全似唐人傳奇矣。黃石牧《𢈪堂集》卷十八《明史鐵鉉守濟南》云：“有謂：‘（中略）類小說、演義中情事，豈宜入史？’予謂《左傳》、《史記》所敘，毫髮生動，纖悉如畫處，皆類小說、演義、雜劇中情事，特文雅馴耳。舜之井廩、周公之金縢、孔子之微眼、子路之拱立，以小說、演義、雜劇之文敘之則何？莫非小說、演義、雜劇。唯以文敘之，而遂載之於經”云云，可參觀。詳見第七三九則論《全唐文》卷六三六李翱《卓異記序》。【瞿佑《剪燈新話》桂衡《序》即作“韓作《毛穎傳》，柳作《謫龍說》與《河間傳》”為解[4]。】【震川文有似小說者，如卷三《書張貞女死事》、《書郭義官事》、《張貞女獄事》。】

〇卷三百四十一《道政坊宅》《乾𦠆子》：“是先輩凶於宅。”按參觀Demodocus: “An evil viper once bit a Cappadocian, but it died itself, having tasted the venomous blood” (Greek Anthology, XI. 237, “Loeb Classical Library”, vol. IV, p. 123); Voltaire: “L’autre jour, au fond d’un vallon / Un serpent mordit Jean Fréron / Que pensez-vous qu’il arriva? / Ce fut le serpent qui creva”; Goldsmith: “Elegy on the Death of a Mad Dog”: “The man recovered of the bite, / The dog it was that died”;The Notebooks of S.T. Coleridge, ed. Kathleen Coburn, vol. II, §2779: “On the Family Vault of the Burrs, a notorious Lady of whose Household was the last person who caught the Fever at New York but recovered.... The yellow Fiend is Lust & Pride / Would clasp a Fury as his Bride / And the Plague died of fierce Jane Burr”。

〇卷三百四十二《周濟川》《廣異記》[5]：“阿母與兒乳。”按“阿母”謂乳母也。“阿母”之“阿”與“阿保”之“阿”同意，《後漢書‧李固傳》對策論封宋阿母爵云：“豈無阿乳之恩？”

〇卷三百四十三《陸喬》《宣室志》沈青箱《臺成感舊》詩云：“夜月琉璃水，春風卵色天。”按Coventry Patmore詩云：“Skies bluer than the cuckoo’s egg, / And clearer than the cuckoo’s call” (J.C. Reid,The Mind & Art of Coventry Patmore, p. 309引)。又喬問沈約曰：“唐朝沈佺期、宋之問方好為律詩。青箱之詩，乃效今體，何哉？”約曰：“今日為之，而為今體，亦何訝乎？”按善於補罅解嘲。卷五十《嶽嵩嫁女》《纂異記》周穆王作七律，漢武帝作七絕，卷三百九《蔣琛》《集異記》范蠡作七律，卷四百八十九《周秦行記》漢鬼作七絕詩，亦此類也。《甌北詩鈔‧七律》六《和乩仙詩》：“人是古時詩近體，知君學亦逐時新。”從俗從宜，皆鬼之時者。

〇卷三百四十三《光宅坊民》《酉陽雜俎》：“鬼間取氣袋。”按同卷《淮西軍將》《酉陽雜俎》：鬼蓄氣袋“絳色，如藕絲，携於日中無影”；卷一百六《陳昭》《酉陽雜俎》：“又一人手持一物如毬胞，曰：‘取生人氣，須得豬胞’”；卷三百二十五《庾季隨》《述異記》：“有鬼逐後，以囊收其氣”；卷一百九《李山龍》《冥報記》：“一人以赤繩縛君者，一人以棒擊君頭者，一人以袋吸君氣者。”

〇卷三百四十八《唐燕士》《宣室志》吳氏子吟詩，與同卷《韋齊休》《河東記》鬼詩略同。

〇卷三百四十九《梁璟》《宣室志》：“聯句梁璟曰：‘秋雲輕比絮。’諸葛長史沉吟，食頃，乃曰：‘秋草細同毛。’二人皆大笑曰：‘拙則拙矣，何乃遲乎？’”[6]按姚合《遊春詩》云：“嬾雲輕似絮，新草細如毛。”

〇卷三百四十九《韋鮑生妓》《纂異記》鮑姬易韋馬。按《戲瑕》卷一梁簡文樂府《愛妾換馬》事，出《獨異志》載曹彰事，《樂府解題》未得其朔。宋人詩話云鮑生、韋生事，則開成後事也。簡文結語曰：“真成恨不已，願得路傍兒”，用《風俗通》引諺“殺君馬者”云云。《七修類稿》25亦引韋、鮑生事，謂見《異聞錄》，亦引梁簡文《愛妾換馬》《古樂府》注云：“淮南王作”，又唐張祜詩（“休憐柳葉雙眉綠，却愛桃花兩耳紅”）。

〇卷三百五十三《青州客》《稽神錄》泛海遇風至鬼國。按本佛經語敷演而來，詳見第四百四十三則論《石湖詩集》卷三十一《有會而作》。卷二百五十三《盧思道》《啟顏錄》：“陳主既見思道，因用《觀世音經》語弄思道曰：‘是何商人，齎持重寶？’思道應聲，還以《觀世音經》，報曰：‘忽遇惡風，漂墮羅剎鬼國。’”

〇卷三百五十八《齊推女》《玄怪錄》：“生人三魂七魄，死則散離。本無所依，今收合為一體，以續絃膠塗之。”按卷四十四《田先生》《紀傳拾遺》即此事而複出。卷四《王母使者》《仙傳拾遺》：“集弦膠出自鳳驎洲，一名‘連金泥’。弓弩刀劍已斷復續”；卷二百二十五《吳夫人》《王子年拾遺記》：“神膠出鬱夷國，接弓弩之斷絃者”，乃推而擴之，黏合魂魄，真奇情妙想矣！姚某伯《復莊詩問》卷六《閒情續詩》云：“合歡擬借屠蘇酒，續恨應無眘卹膠”，用事大誤。“眘卹膠”見伶玄《趙飛燕外傳》，乃房中藥，所謂“得眘卹膠，一丸一幸”是也。某伯務為沉博幽異，而不免英雄欺人，此句及卷二十《天主堂》云：“倚膝耶穌兒，丫髻索黃嬭”，誤以“黄嬭”為乳，不知其出《金樓子‧雜記篇十三》，皆其例。方息翁《春及堂二集‧田田行》：“錦帷高卷出紅兒，翠袖長拖抱黄嬭”，則不誤，蓋田田為説書女，手携唱本也。

〇卷三百五十九《東方朔》《搜神記》有物象牛，以酒灌之而消，蓋秦之“獄地”。按卷一百四十五《劉知俊》《鑒戒錄》：“鎮同州日，築營牆，掘得一物，重八十餘斤，狀若油囊。留源曰：‘此冤氣所結也。古來囹圄之地皆有焉。源聞酒能忘憂，請奠以醇醪。’”

〇卷三百六十《富陽王氏》《搜神記》。按卷三百二十三《富陽人》《述異記》同。

〇卷三百六十《賈弼之》《幽明錄》。按卷二百七十六《賈弼》《幽明錄》同。

〇卷三百六十三《李哲》《通幽記》：“明日哭於庭，乃投書曰：‘諺所謂一鷄死，一鷄鳴。吾屬百戶，當相報耳。”[7]按馮夢龍《山歌》卷三《隙》云：“一鷄死子一鷄鳴，囉見無鷄睏殺子人！”

〇卷三百八十三《古元之》《玄怪錄》記“和神國”事，本之《長阿含經》之三十《世紀經‧鬱單曰品第二》，即西晉譯《大樓炭經》、隋譯《起世因本經》也。隋譯《起世經》最為詳鬯。和神國“樹木枝幹間，悉生五色絲纊，人得隨色收取，任意紝織。異錦纖羅，不假蠶杼”，與古羅馬傳說相同，例如Virgil,Georgics, II. 121: “ut foliis depectant tenuia Seres” (“Loeb”, I, p. 125)。

〇卷三百八十三《琅玡人》《幽明錄》：“此間三年，是世中三十年。”按“此間”謂冥間也。卷六十八《郭翰》《靈怪集》：“人中五日，彼一夕也”，“彼”謂天上。卷一百十五《張法義》《法苑珠林》張死放還，僧曰：“七日七年也”；卷三百四十三《李和子》《酉陽雜俎》：“鬼言三年，人間三日也”，諸說違牾。章實齋《丙辰劄記》云：“《西游演義》‘天上一日，人間一年’之說，却有至理，非‘山中七日，世上千年’、爛柯、劉阮諸説所等例也。假令天上果有帝庭仙界，天體轉運於上，列宿依之，一歲一週；一日十二時間，日僅行天一度，則必週三百六十日而始復原次。豈非‘天上一日，人世一年’乎？”

〇卷三百八十四《許琛》《河東記》：“又問曰：‘鴉鳴國空地何為？’二人曰：‘人死則有鬼，鬼復有死，若無此地，何以處之？’”按《聊齋志異》卷五《章阿端》條：“人死為鬼，鬼死為聻，鬼之畏聻，猶人之畏鬼也。”阿端已鬼，為聻所祟一段情事，留仙以前小說無有道者，殆端倪於此。歧中有歧，夢中入夢，西方典籍思路所未及。衹言鬼魂在地獄受諸災毒，求再死而不可得耳。所謂”che la seconda morte ciascun grida” (Inferno, I. 117); “l’éternelle soif de l’impossible mort” (d’Aubigné,Tragiques: “Jugements”, 1021)。見七百三則論Simon Dach: “Anno 1647 des Nachts”。

〇卷三百八十九《潘章》無出處。按即《石點頭》卷十四《潘文子契合鴛鴦塚》所本。“塚上忽生一樹，柯條枝葉，無不相抱。時人異之，號為共枕樹。”按同卷《相思木》《述異記》、《陸東美》同（“塚上生梓樹，同根二身，相抱而合成一樹”），又《藝文類聚》卷四十引《搜神記》載韓馮事亦云：“冢相望也，宿昔之間，便有大梓木生于二冢之端，旬日而大盈抱，屈體相就，根交于下，枝錯于上。又有鴛鴦，雌雄各一，恒棲樹上，交頸悲鳴。宋人哀之，號其樹曰相思樹”（《孔雀東南飛》亦云：“兩家求合葬，合葬華山傍。東西值松柏，左右種梧桐。枝枝相覆蓋，葉葉相交通。中有雙飛鳥，自名為鴛鴦”）。《敦煌掇瑣》之一《韓朋賦》描寫此樹尤詳，所謂“道東生於桂樹，道西生於梧桐。枝枝相當，葉葉相籠，根下相連，下有流泉，絕道不通。（中略）枝枝相當是其意，葉葉相籠是其思，根下相連是其氣，下有流泉是其淚。”參觀John Dunlop,The History of Fiction, 4thed., pp. 87-8 (Le Roman du Chevalier Tristan): “From the tomb of Tristan there sprung a plant, which went along the walls, & descended into the grave of the queen [Yseult]... Such plants are common in old ballads [the Scotch ballad, ‘Lord Thomas & Fair Annet’ in Percy’sReliques]” etc.。《能改齋漫錄》卷十七記陳師之妾溫卿、黃子思妾宜哥皆葬於宿州柳岸之東，張子野過而題詩云：“何時宰樹連雙冢，結作人間並蒂花”，則貌同心異矣。

【三八九《酉陽雜俎‧渾子》見《水經注》。】

〇卷三百九十三《華亭堰典》《原化記》：“或曰：‘人則有過，天殺可也；牛及樹木、魚等，豈有罪惡而殺之也？又有弑君弑父殺害非理者，天何不誅？請為略說。’洞庭子曰”云云。按《鑒誡錄》卷一《走車駕》條記唐昭宗詠雷云：“衹解劈牛兼劈樹，不能誅惡復誅凶”；韓偓《雷公》：“閑人倚柱笑雷公，又向深山霹怪松；必若有蘇天下意，何如驚起武侯龍”。Aristophanes,The Clouds, 398 ff.: “If the perjured they strike, & not all men alike, have they never Cleonymus hit?” etc. (tr. B.B. Rogers, ed., G. Bell & Sons, p. 59); Lucian: “Zeus Catechized”: “Why in the world is it that, letting off the temple-robbers & pirates... you repeatedly blast an oak” etc. (Loeb, II, pp. 81 ff.); Lucretius,De Rerum Natura: “... his bolt often passes the guilty by & strikes dead the innocent & unoffending” (C.M. Bakewell,Source Book in Ancient Philosophy. P. 319)。

〇卷三百九十九《陸鴻漸》《水經》。按與《全唐文》卷七百二十一張又新《煎茶水記》全同。

〇卷四百二《寶珠》《廣異記》。按此乃李好古《張生煮海》本事，俗書乃謂《煮海》事出《柳毅傳》，妄矣！

〇卷四百五《岑文本》《博異志》：“吾人冠帔，何制度之異？”按卷一百五十七《李敏求》《河東記》：[8]“幽顯殊途，今日吾人此來，大是非意事，僕幸居此處，當為吾人理之”；卷三百七十《姜修》《瀟湘錄》客笑曰：“我嘗慕君高義，幸吾人有以待之”；卷四百七十四《木師古》《博異志》僧曰：“誠非恡惜於此，而卑吾人於彼”；“吾人”皆“爾”、“汝”之意。盧藏用《答毛傑書》：“倘吾人起予，指掌而說”（《全唐文》卷二三八）亦然。《三國志‧蜀書‧諸葛亮傳》裴注引《蜀記》載劉弘觀亮故宅，立碣表閭，命李興為文，有曰：“昔在顛夭，有名無迹；孰若吾儕，良籌妙畫！臧文既歿，以言見稱，又未若子，言行並徵！”“吾儕”即“吾人”，正“子”之謂。駱賓王《答員半千書》云：“借如誠說，蓋足下之不知言；倘或劇談，豈吾人之所仰望”（《全唐文》卷一九七）；《周書‧蕭詧傳‧愍時賦》云：“矧吾人之固陋，迥飄薄於流萍”；李白《春夜宴桃李園序》云：“吾人詠歌，獨慚康樂”（《全唐文》卷三四九），則“吾”、“我”之意。【潘岳《西征賦》：“陋吾人之拘攣”，《文選》善注：“言己闕行藏之明。”】徐陵《致楊遵彥書》云：“又若以吾徒應還侯景”，“假使吾徒還為凶黨”；王績《與馮子華處士書》云：“吾徒江海之士，擊壤鼓腹，輸太平之稅耳，帝力何有于我哉”（《全唐文》卷一三一），皆“吾”、“我”義，可以參觀。【卷二八一《周藹》《北夢瑣言》：“吾徒他年，勿遵其轍。”】今語之“咱們”，即“吾人”之“爾”、“汝”義也。

〇卷四百十七《光化寺客》《集異記》、《蘇昌遠》《北夢瑣言》。按卷四百十六《鮮卑女》《異苑》指環掛花莖事同[9]。

〇卷四百十八《李靖》《續玄怪錄》。按卷三百九十五《王忠政》《唐年小錄》略同。

〇卷四百十九《柳毅》《異聞集》。按卷四百九十二《靈應傳》九娘子云：“頃者涇陽君與洞庭外祖，世為姻戚。後以琴瑟不調，棄擲少婦，遭錢塘之一怒”云云，即言此事。卷三百《三衛》《廣異記》華嶽第三新婦，“夫婿極惡”，請三衛傳書北海，華山旋大風折樹，雷火喧薄，遍山涸赤；與柳毅傳書是有相類處。又按《聊齋志異》會校會注會評本卷十一《織成》條後有云：“相傳唐柳毅遇龍女，洞庭君以為婿，後遜位於毅。又以毅貌文，不能懾服水怪，付以鬼面，晝戴夜除。久之漸習忘除，遂與面合為一，毅覽鏡自慚。故行人泛湖，或以手指物，則疑為指己也；以手覆額，則疑其窺己也。風波輒起，舟多覆。故初登舟，舟人必以此告戒之。不則設牲牢祭享乃得渡。許真君偶至湖，浪阻不得行。真君怒，執毅付郡獄。獄吏檢囚，恒多一人，莫測其故。一夕毅示夢郡伯，哀求拔救。伯以幽明異路，謝辭之。毅云：‘真君於某日臨境，但為求懇，必合有濟。’既而真君果至，因代求之，遂得釋。嗣後湖禁稍平”云云，不知何本，亦廣異聞。“錢塘因酒作色，踞謂毅曰：‘不聞猛石可裂不可捲，義士可殺不可羞耶？’”按《禮記‧儒行》儒有可親而不可劫也；可近而不可迫也；可殺而不可辱也。”《水經注》卷十九《渭水》、卷三十八《溱水》。《茶香室叢鈔》卷十五謂柳毅事襲此，《續鈔》卷十九引“《太平御覽》引宋王韶之《始興記》：‘晉中朝有質子為觀亭廟江伯神寄書’，按此亦其類。”

〇卷四百二十二《許漢陽》《博異志》以溺人之血為酒。卷二百九十二《洛子淵》《洛陽伽藍記》亦有此事。

〇卷四百二十七《天寶選人》《原化記》僧院破屋中，女子熟寢，蓋虎皮。選人掣虎皮藏之，娶為妻，生子數人。復至前宿，言舊事，妻索皮所在，至北屋覓得，披之化虎入林而去。按Johan Bojer: “Norwegian Fairy Tales”記一事云：“A boy from Salten one day discover some sealskins that lie on the sands by the sea & farther out in the bay some young girls are bathing... He wraps himself in one of the sealskins... & sits down to watch... After a time they return to the shore where they take a sealskin each & are immediately changed into seals, who jump into the water & disappear. Only one is left behind weeping bitterly, for the sealskin which the boy had stolen belonged to her... She accompanies him to his home & marries him. She becomes a marvellous wife who bears him many sons & daughters. But one day, she was once more in childbed, her eldest son comes down from the cockloft whith an old sealskin he had found there. And no sooner does the woman recognized the skin, than she sleaps out of the bed, snatches the skin, & is instantly changed into a seal, who jumps into the sea & disappears” (F.H. Pritchard,Great Essays of All Nations, p. 710)。

〇卷四百三十三《姨虎》《錄異記》自稱“十八姨”。按卷四百二十六《封邵》《述異記》忽化為虎，語曰：“無作封使君，生不治民死食民”；卷四百十六《崔玄徽》《酉陽雜俎》、《博異記》“封十八姨”則風神也。

〇卷四百三十四《甯茵》《傳奇》班寅謂班特曰：“況遇當家，尤增慰悅。”按卷四十八《李吉甫》《逸史》：“本師為在白鹿，與判官亦當家”；卷一百七十六《婁師德》《朝野僉載》：“有鄉人姓婁者為屯官，犯贓，尚書曰：犯國法，師德當家兒子亦不能捨。”卷二百七十三《周皓》《酉陽雜俎》：“汴州周簡老義士也，復與郎君當家”；卷一百九十八《王建》《雲溪友議》贈王樞密詩：“不是當家頻向說。”周祈《名義考》卷五“當家”條謂是“奴婢之監知家務者”，而舉王建此句，大誤！

〇卷四百四十一《閬州莫徭》《廣異記》象乞人拔足中竹丁。【《異苑》卷三亦記始興郡陽山縣有人行田，遇象，鼻卷入深山，拔象脚巨刺。】按本之《大唐西域記》卷三《迦濕彌羅國》節一沙門為病象拔枯竹刺事[10]。亦如卷四百六十《鸚鵡救火》《異苑》全同《西域記》卷六《拘尸那揭羅國》節羣雉王救火事，亦見《智度論》十六（鸚鵡救火事見《異苑》卷三、《藝文類聚》卷九十一引作《宣驗記》），《廣記》未采《西域記》，亦一缺漏。《廣記》卷一百二十五《盧叔倫女》《逸史》：“夫妻涕泣，計其淚過三兩石矣。”參觀《西域記》卷三《呾叉始羅國》節：“持一器，來此聽法，以盛泣淚。”

〇卷四百四十七《陳羨》《搜神記》“阿紫”，雌狐字也。【《搜神記》卷十八：“道士云：‘此山魅也。’《名山記》曰：‘狐者，先古之淫婦也，其名曰“阿紫”，化而為狐。’”】按卷四百五十四《劉元鼎》《酉陽雜俎》：“舊說野狐名阿紫”【野狐名、戴髑髏事，見《酉陽雜俎》卷十五】；卷二百九十二《阿紫》《異苑》則紫姑神也。《劉元鼎》條又云：“夜擊尾火出；將為怪，必戴髑髏拜北斗，髑髏不墜，則化為人。”按卷四百四十八《何讓之》《乾𦠆子》：“一狐跳出，尾有火焰如流星”；卷四百五十一《僧晏通》《集異記》：“狐取髑髏安於其首，遂搖動之，倘振落者，即不再顧，因別選焉。”贊寧《高僧傳三集》卷二十四《志玄傳》記“志玄至絳，夜泊墓林中，月色如晝，見一狐置髑髏于首搖之，落者不顧，不落者戴之，取草葉蔽身，變為女子”，與晏通事全同。《平妖傳》第一回胡黜秀才欲媚趙壹妻，拜月為趙壹所射，則謂“牝狐要變婦人，便把那死婦人的髑髏頂蓋取來，戴在自家頭上，對月而拜。若是不該變化的時候，這片頂蓋骨碌碌滾下來，若還牢牢的在頭上，拜足了七七四十九拜，立地變作婦人之形。”

〇卷四百四十七《大安和尚》《廣異記》：“有女人自稱聖菩薩。人心所在，女必知之。大安曰：‘試觀我心安在？’答曰：‘師心在塔頭相輪邊鈴中。’尋復問之。曰：‘在兜率天彌勒宮中聽法。’第三問之，‘在非非想天。’大安因置其心於四果阿羅漢地，則不能知。”按《酉陽雜俎續集》卷四記相傳華嚴命一公“看吾心在何所”，集賢校理鄭符言普寂請柳中庸“筮心”兩事，又引《詵禪師本傳》云：“日照三藏詣詵，詵不迎接，直責之曰：‘僧何為俗入囂湫處？’詵微瞚，亦不答。又云：‘夫立不可過人頭，豈容標身鳥外？’詵曰：‘吾前心於市，後心剎末。三藏果聰明者，且復我。’日照乃彈指數十，曰：‘是境空寂，諸佛從自出也。’”[11]因考諸說皆本《列子》載壺丘子示神巫季咸事，而互竄之。神巫季咸一節出《黃帝篇》，全取之《莊子‧應帝王》，柯古未知，何耶？詵禪師事，據唐無名氏《歷代法寶記》：“劍南智詵禪師，思歸鄉，其邪通婆羅門云：‘彼與此何殊？禪師何得思鄉？’智詵答：‘三藏何以知之？’答云：‘禪師但試舉意看，無有不知者。’詵有云[12]：‘看去也’想身著俗人衣裳於西市曹門看望。其三藏云：‘大德僧人何得著俗衣市中而看？’詵又云：‘好看去也。’想身往禪定寺佛(sic)圖相輪上立。三藏又云：‘僧人何得登高而立？’詵云：‘赭迴好好更看去也。’即當處依法相念不生。其三藏於三界內尋看，竟不可得。”《傳燈錄》卷五：“西天大耳三藏有他心慧眼，慧忠禪師問曰：‘汝道老僧却今在什麼處？’曰：‘去西川看競渡。’師再問，曰：‘在天津橋上看弄猢猻。’三問如前，三藏惘然。”《法藏碎金錄》卷一云：“以無所住心，退藏於密，令人不可窺測。有如季咸善相，不能相壺邱子末後之相；如大耳三藏得他心通，不能觀慧忠國師末後之心。無迹可尋故也。”與柯古說不謀而合，然此言其理，彼考其事。《夢溪筆談》卷二十記山陽女巫事，略謂：“凡人間物，雖在千里之外，皆能言。人中心萌一意，亦能知。大篋中有《金剛經》百冊，問之，則云：‘空篋耳。’此所謂文字相空，因真心以顯非相，鬼神所不能窺。”又同《碎金錄》之說矣。

〇卷四百四十八《楊伯成》《廣異記》：“家人竊罵，皆為料理。”按卷八十四《張儼》《酉陽雜俎》：“君受我料理”；卷三百三十四《楊準》《廣異記》：“必不得已，當隨君去，何至苦相料理？”皆相苦之意。卷三百一《仇嘉福》《廣異記》：“貴人驚曰：‘君婦若我婦也，寧得不料理之’”；卷四百五十一《王黯》《廣異記》：“許以厚利，萬計料理”，則照應辦理之意。《世說‧德行第一》韓康伯母聞吳道助、附子兄弟之哭，“輒為悽惻，語康伯曰：‘汝若為選官，當好料理此人’”云云；《簡傲第二十四》：“王子猷作桓車騎參軍，桓謂王曰：‘卿在府久，比當相料理’”；《儉嗇第二十九》：“衛江州在潯陽，有知舊人投之，都不料理”，是其的解。

〇卷四百四十八《何讓之》《乾𦠆子》《應天狐超異科策八道》文詞詭澀，第一首尤逼肖樊宗師。《直齋書錄解題》卷十一載《乾𦠆子自序》云[13]：“不爵不觥，非炰非炙，能悅諸心，聊甘眾口，庶乎乾𦠆。”“𦠆”與饌同。皮日休《文藪序》《全唐文》七九六：“食魚遇鯖，持肉偶𦠆。”

〇卷四百五十二《任氏》沈既濟撰：“長歎息曰：‘鄭六之可哀也’云云”一節寫情，抉隱析微，《霍小玉》、《崔鶯鶯》諸傳所無，不圖見於志怪之作！

〇卷四百五十五《張直方》《三水小牘》：“夫人，差事！宿客乃張直方之徒！”按“差事”謂奇事、怪事也。卷四百七十《趙平原》《博物志》：“良久張目曰：‘大差事！大差事！’”；卷四百九十《東陽夜怪錄》：“叟倚帚驚訝曰：‘極差！極差！’”《敦煌掇瑣》之八《醜女緣起》云：“差事非常不小”，“今日渾成差事。”胡震亨《唐音癸籤》卷二十四引退之詩（按《瀧吏》）“掀簸真差事”，致堯詩（按《兩賢》）“應被品流呼差人”，早釋為“怪”矣。《梁書‧劉顯傳》陸倕曰：“劉郎可謂差人。”

〇卷四百五十八《選仙場》《玉堂閒話》、《狗仙山》《玉堂閒話》。按卷二百八十九《雙聖燈》《辯疑志》、卷四百二十八《張竭忠》《博異記》、卷四百七十六《蘇湛》《酉陽雜俎》情事略同[14]，皆本《博物志》卷二《天門郡有幽山峻谷》條，《廣記》卷四百五十六即錄之。徐芳《懸榻編》卷四《夢花潭記》（“有小阜自潭中起，羣以為仙島，有志羽化者就而登之，良久而沒，歲不乏人，實巨龜也”）亦其類。

〇卷四百五十九《番禺書生》《聞奇錄》。按《春渚紀聞》卷十《草制汞鐵皆成庚》條僧法堅言歙客事，又《子不語》一則皆本此。有云：““撤被視之，唯殘枯骸，餘化為水矣。”卷一百八十六《斜封官》《朝野簽載》：“天下選殘明經進士”；《崔琳》《唐會要》：“銓日收殘選人”；卷二百四十六《梁武》《談藪》：“徐摛曰：‘臣昨祭禹廟，殘六斛熟鹿肉’”；卷三百六十八《居延部落主》《玄怪錄》：“相吞，殘二人。”【卷三二九《夏文榮》《朝野僉載》：“果六日有敕：‘楊廷玉奉養老母殘年。’”】“殘”者，剩餘之意，唐人書中習語也。顏魯公《修造紫陽觀敕牒》云：“修造觀迴殘錢二百四貫二百八十五文”，又“有迴殘銀一百兩”（《全唐文》卷三百四十五）；《敦煌掇瑣》第二種《燕子賦》云：“渾家不殘”（全家死盡，不餘一人），又一一《舜子至孝變文》：“渾家不殘性命”；少陵《洗兵馬》云：“衹殘鄴城不日得，獨任朔方無限功”；《秦州雜詩》云：“聞說真龍種，仍殘老驌驦”；又《老病》云：“藥殘他日裹，花發去年叢”；又《鸚鵡》云：“未有開籠日，空殘舊宿枝”；又《三絕句》云：“二十一家同入蜀，唯殘一人出駱谷”；香山《上陽白髮人》云：“同時采擇百餘人，零落年深殘此身”；香山《醉中留別楊六兄弟》：“別後何人堪共醉，猶殘十日好風光”；《途中感秋》：“唯殘病與老，一步不相離。”六朝時已然，如元魏沙門慧覺等譯《賢愚經‧須達起精舍品第四十一》記布金事，即云：“八十頃中，須臾欲滿，殘有少地。”

〇卷四百六十《戶部令史妻》《廣異記》婢騎掃帚。按西洋女巫亦騎掃帚。

〇卷四百六十《裴沆》《酉陽雜俎》：“然須三世是人，其血方中。”按卷二百三十三《南方酒》《投荒雜錄》：“皆言不中”；卷四百九十六《邢君牙》《乾𦠆子》[15]：“此漢爭中。”《永樂大典》卷一萬九千四百二十六“站”字引《析津志》：“至正二十年五月十二日，塔失迭木兒等奏：‘軍儲倉廩不敷。若不各處措備呵，怎中？’”《莊子‧天道篇》：“老聃中其說”，成《疏》：“中其說者，許其有理也。”按“中”者，中止其語，成注誤解《莊子》，而足徵唐人用“中”字之謂。《荀子‧非相篇》：“言而非仁之中也”[16]，《儒效》：“凡知說，……是之謂中說”云云；《全前漢文》卷一高帝《手勅太子》：“此非為不惜天下，但子不中立耳”；《史記‧陳丞相世家》：“亡歸楚，歸楚不中”；《絳侯周勃世家》：“子勝之代侯。六歲，尚公主，不相中”；《游俠列傳》：“郭解家貧不中徙。”參觀第三二九則論《則堂集》卷一《中齋記》。《秦始皇本紀》[17]：“吾前收天下書，不中用者，盡去之”；《漢書‧王尊傳》、《史記‧外戚傳》皆有“不中用”；《通俗編》卷十一引《詩》“白華菅兮”箋“柔忍中用”，《周禮‧巾車》、《山師》注皆有“中用”語；《通俗編》卷十一引《禮記‧王制》“木不中伐，不粥於市”、“禽獸魚鱉不中殺”鄭注：“伐之非時，殺之非時，不中用”；《通俗編》未引《詩‧小雅‧大東》“無浸穫薪”鄭箋：“浸之則將濕腐，不中用也”；《輟耕錄》卷十：“不中用，不可用也。《左傳‧成二年》卻子曰：‘克於先大夫無能為役。’杜預註：‘不中為之役使’”，未引鄭箋；《敦煌掇瑣》之三十《五言白話詩》云：“臭穢不中停，火急須埋葬”，又云：“男女五六個，小弱未中使”。今昌黎語尚然，“中”者，如京語所謂“行”、“成”、“對”也。張相《詩詞曲語匯釋》卷四引王建《隱者居》詩（“何物中長食”）、羅隱《寄程尊師》詩（“中授先生指教無”），尚未探源。【《太平御覽》卷七百六十九《吳記》：“孫皓問中書令張尚：‘《詩》言“泛彼柏舟”，惟柏中舟乎？’尚曰：‘《詩》云：“檜楫松舟”，亦中也。’皓忌其勝己，因下獄。”《醒世姻緣傳》此例尤夥，如四十回“做中了飯沒有？中了拿來喫”、四十八回“已是打的不中了”，不勝舉。】

〇卷四百六十二《楊宣》（卷十三《成仙公》事移此）。《敦煌掇瑣》四《燕子賦》：“請讀論語驗，問取公冶長。當時在縲絏，緣燕免無常。”

〇卷四百六十四《海人魚》《洽聞記》。按即Merman, Mermaid。

〇卷四百六十六《東海人》《西京雜記》、《行海人》《異物志》情事略類，一謂魚，一謂蟹。《金樓子》云：“巨龜在沙嶼間，背上生樹木，如淵島。嘗有商人，依其採薪及作食。龜被灼熱，便還海，於是死者數十人。”實皆出於竺法護譯《生經》卷三第三十五則云：“有一鼈王，游行大海，時出水際臥，其身廣長，邊各六十里。有賈客從遠方來，謂是高陸之地。五百賈客，車馬六畜，有數千頭，皆止頓上，炊作飲食，破薪燃火。鼈王身遭火燒，馳入大海。賈謂地移，悲哀呼嗟：‘今定死矣！’鼈痛不能忍，投身入水，人畜併命”（第三十六則謂鼈王曰：“慎莫恐怖，吾被火焚，故捨入水，欲令痛息，今當相安，終不相危”，忍痛負衆人到岸）。又按《西京雜記》此事見卷五揚雄論李廣射石，謂：“志誠則金石為開”，劉歆舉二事以難之，其一即“昔人有游東海者”云云也。《天方夜譚》The First Voyage of Sinbad the Sailor亦言誤登鯨背事(IV, p. 251)。

〇卷四百六十九《鍾道》《幽明錄》：“狗咋殺之，乃是老獺。口香即獺糞，頓覺臭穢”。按卷四百五十八《李黃》《博異志》：“從者具述其事云：‘郎君頗聞異香，某輩所聞，但蛇臊不可近’”，事過而後，真知局外乃能灼見，世事大抵如是。

〇卷四百六十九《鍾道》《幽明錄》：“先樂白鶴墟中女子，至是猶存想焉。”按卷三百四十三《竇玉》《玄怪錄》：“少以存想，隨念即至”；卷三百六十八《江淮婦人》《幽明錄》：“為性多欲，存想不捨。”

〇卷四百七十一《薛偉》《續玄怪錄》寫偉化魚後，與人言，人無聽者，如云：“連呼之，幹不聽”；“大聲呼之，略無應者”；“弼不聽，罵亦不已，弼終不顧”；“大叫而泣，三君不顧”；“士良若不聞者。”按參觀F. Strich: “Franz Kafka und das Judentum”論“die völlige Kontaktlosigkeit”云：“Die Käfer, in den der Mensch sich eines Morgens verwandelt findet (in der NovelleDie Verwandlung) ist das wahrhaft grauenhafte Symbolsolche Verkrustung, Fremdheit und Isolierung in der menschlichen Gemeinschaft, in der eigenen Familie” (Kunst und Leben, S. 144)【Erzählungen, S. Fischer, S. 85: “Man verstand zwar also seine Worte nicht mehr, trotzdem sie ihm genug klar, klarer als früher, vorgekommen waren”】。又云：“皆見其口動，實無聞焉。”按參觀W. Granville,A Dict. of Theatrical Terms, p. 91: “Goldfish”。又參觀Traherne: “Shadows in the Water”: “We other worlds should see, / Yet not admitted be; / ... / I call’d them oft, but call’d in vain; / No speeches we could entertain” (W.H. Auden & N.H. Pearson,Poets od the English Language, II, p. 518)。又Modern Language Review, July 1963, pp. 326 ff.未引Traherne, Kafka及第七百一則Goethe: “Erlkönig”、第七百三則Arnold: “To Marguerite”諸例。Saint-Amant,Moyse sauvé, ptie 7寫魚為釣者所得：“Bat l’herbe de sa queue, et, sur la plaine verte, / D’une bouche sans cry, de temps en temps ouverte / Baille sans respirer...” (Jean Rousset,Anthologie de la poésie baroque française, I, p. 147)。

〇卷四百七十三《蠅觸帳》《異苑》、《蠅赦》《廣古今五行記》略同。

〇卷四百八十一《新羅》《玉堂閒話》：“揮劍斷巨人三指，指粗於今槌帛棒。”按後世談瀛多襲此事。《永樂大典》卷二千九百七十八“人”字“絕域長人”引《夷堅志》，“外國長人”引《邵氏聞見錄》、《張氏可書》，皆出於此。而《大典》竟未引徐芳《懸榻編》卷四《海舟記》略同。（《夷堅乙志》八《長人國》、《丙志》卷六《長人島》，至《甲志》七《島上婦人》、《支志》甲十《海王三》，則又《聊齋‧夜叉國》所本。）【《堅瓠餘集》卷二《巨人半指》（“崇禎末，維亭袁某航海親見，與予細道其詳如此：指僅一節之半，秤之得十八斤”）。】

〇卷四百八十二《懸渡國》《酉陽雜俎》。按全本《漢書‧西域傳上》“懸度者，石山也”師古注文，惟增云：“接手而飲，所謂猿飲也。”《摩訶僧祗律》卷七五百獼猴向井中撈月，則云：“我捉樹枝，汝捉我尾，展轉相連。”，乃猿接之又一法也。

〇卷四百八十二《飛頭獠》《酉陽雜俎》、《博物志》。按鄺湛若《赤雅》卷上則遂目擊以耳為翼之飛頭矣。

〇卷四百八十二《頓遜國》《窮神秘苑》死後鳥葬，cf. Montaigne,Essais, I, 23: “Où la plus desirable sepulture est d’estre mangé des chiens: ailleurs des oyseaux” (Pléiade, p. 125)。按參觀《墨子‧節葬》、《列子‧湯問第五》、《劉子‧風俗第四十六》、卷四百八十《輆沐國》《博物志》“《墨子》”云云。

〇卷四百八十三《獠婦》《南楚新聞》：“生子便起，其夫臥牀褥，稱為‘產翁’”。按馬哥波羅《游記》第一百十九章記“金齒州”(Zardandan)亦有此俗，所謂couvade是也。參觀Mary Eden & Richard Carrington,The Philosophy of the Bed, pp. 46-8。

〇卷四百八十三《嶺南女工》《投荒錄》：“語曰：‘我女裁袍補襖，即灼然不會；若修治水蛇黃鱔，即一條必勝一條矣。’”按可與“一蟹不如一蟹”作對（見《通俗編》卷二）。

〇卷四八四《李娃傳》。按《清異錄》卷一《人事門》：“司馬安仁謂不肖子傾產破業爲‘鄭世尊’，曰‘鄭子以李娃故，行乞安邑，幾爲餒鬼，佛世尊於舍衛次第而乞，合二義以名之。’”

〇卷四百八十五《東城老父傳》陳鴻：“今北胡與京師雜處，娶妻生子，長安中少年有胡心矣。吾子觀首飾鞾服之制，不與向同，得非物妖乎？”參觀王建《涼州行》：“城頭山鷄鳴角角，洛陽家家學胡樂。”

〇卷四百八十六《長恨歌傳》陳鴻。按《文苑英華》卷七九四亦載之，而詳略大類。董逌《廣川畫跋‧書馬嵬圖》引《青城山錄》記“上皇召廣漢陳什邡求神於冥漠”事更詳[18]。

〇卷四百八十七《霍小玉傳》蔣防：“鮑笑曰：‘蘇姑子作好夢也未？’”按唐人傳奇，此篇始刻意傳寫兒女子口角。卷三百二十九《劉諷》《玄怪錄》亦然。後來蒲留仙《聊齋志異》，如卷一《聶小倩》“媼笑曰：‘背地不言人’”云云、卷五《閻王》“嫂怒曰：‘小郎若個好男兒’”，屢為不一為矣。又“鞋者諧也，夫婦再合。脫者解也，既合而解，亦當永訣。”按卷三十八《李泌》《鄴侯家傳》：“帝曰：‘鞋者諧也’”；卷八十五《華陰店媼》《稽神錄》：“將行而失其鞋，是事皆不諧矣”；王之渙《惆悵詞》：“薄倖檀郎斷芳信，驚嗟猶夢合歡鞋”；李義山《戲題樞言草閣》：“及今兩携手，對若牀下鞋”；陸龜蒙《風人詩》：“旦日思雙屨，明時願早諧。”洪容齋《夷堅甲志》卷十一《李邦直夢》亦有“鞋者諧也”語；張仲雅《四寸學》卷一“和諧”條云：“今俗新婚之夕，取新婦鞋，以帊包裹，夫婦交遞之，名曰‘和諧’”；《中華古今注》卷中：“凡娶婦之家，先下絲麻鞋一兩，取‘和諧’之義。”【《北齊書‧徐之才傳》：“弟之範問：‘童謠“唯得一量紫綖靴”，“靴”是何義？’之才曰：‘“靴”者“革”旁“化”，寧是久物？’後果崩。”】

〇卷四百八十六《無雙傳》薛調撰古生曰：“比聞茅山道士有藥術，其藥服之者立死，三日卻活。某使人專求得一丸，昨令採蘋假作中使，以無雙逆黨，賜此藥令自盡。”按參觀Romeo & Juliet, IV. I, Friar Laurence: “Take thou this vial” etc.;Cymbeline, V. v, Cornelius: “I... / ... did compound for hera certain stuff, which, being ta’en, would cease the present pow’r of life” etc.。西方古小說中屢以sleeping potion為關捩：Iamblichus,Babyloniaca; Xenophon,Ephesiaca; Massuccio di Salerno,Il Novellino, no. 33 (John Dunlop,The History of Fiction, 4thed., pp. 16, 35, 255)。

〇卷四百九十一《謝小娥傳》李公佐。按卷一百二十八《尼妙寂》《續幽怪錄》即此而複出。

〇卷四百九十一《非烟傳》皇甫枚趙象詩云：“叩頭為報烟卿道：第一風流最損人。”按《樊山詩集三刻》卷二十六《廣宋人李元膺十憶詩‧憶倦》云[19]：“嬝娜書堂隱几身，昨宵今日懶於雲。分明記得烟卿語，第一風流最損人。”

〇卷四百九十五《鄒鳳熾》《獨異志》。按卷四百《鄒駱駝》《朝野僉載》，參觀卷四百九十六《趙存》《乾𦠆子》：“兗公陸象先崇信內典，弟景融竊非曰：‘家兄溺此教，何利乎？’象先曰：‘若果無冥道津梁，百歲之後，吾固當與汝等。萬一有罪福，吾則分數勝汝。’”[20]按此即“Le Pari de Pascal”，參觀Pascal,Pensées, III, 233: “Oui, il faut parier” etc. (Oeuvres, ed. L. Brunschvieg, XIII, pp. 146 ff.)。


[1]“卷三百二十七”原作“卷三百二十九”。

[2]“鋒”原作“烽”。

[3]“騎豬，夾豕走也”原作“騎豕，夾豕走也”。

[4]“桂衡”原作“佳衡”。

[5]“卷三百四十二”原作“卷二百四十二”，補於《手稿集》1813頁書眉夾縫，卷二百四十二《閻玄一》一則下，今依序移置此處。

[6]“梁璟”原作“蕭中郎”，“諸葛長史”原脫“史”字。

[7]“鳴”原作“明”。

[8]“河東記”原作“逸史”。

[9]“客”原作“僧”，“六”原作“女”。

[10]《管錐編‧太平廣記‧一八九‧卷四四一‧閬州莫徭》一節，“迦濕彌羅國”誤作“覩貨羅國”（三聯書局2007年版，1330頁）。

[11]原文脫落“為”字，“亦不答”原作“亦又答”。

[12]“有云”原作“又云”。

[13]此頁殘缺一角，原文脫落“直齋書”三字。

[14]“卷四百七十六”原作“卷四百七十五”。

[15]“卷四百九十六”原作“卷五百”。

[16]“仁”原作“人”。

[17]“秦始皇本紀”原作“秦世皇本紀”。

[18]《管錐編‧太平廣記‧二○八‧卷四八六‧長恨傳》一節引文，“陳什邡”誤作“陳什邠”（三聯書局2007年版，1360頁）。

[19]“廣”原作“和”。

[20]原文“百歲之後”脫落“後”字。