《容安馆札记》735则


七三五


續七三三則：

《全唐文》卷三五二胡交《修洛陽宮記》甚肅括安雅，整而不儼，氣度雍容，在爾時名輩之上。結尤見筆力。惜衹存此一篇，“一枚棗子難泡茶”者也語見焦弱侯編《升菴外集》卷七七論夏侯審[1]。卷三五八吳保安《與郭仲翔書》、郭仲翔《與吳保安書》，蒼摯曲達，正不以偶有儷語為嫌，亦非當時名家所辦。二人均各傳一篇，與胡交同。吳、郭事詳見《太平廣記》卷一六六引《紀聞》，《全唐文》所采二《書》即出於此。

〇卷三五二樊衡《為幽州長史薛楚玉破契丹露布》：“然後頓軍休士，大閱俘實。約生級羊、馬、駝、驢、器械，都獲三十餘萬口匹頭數。”按下文云：“所斬丁將豪健，暴骸相藉者，亦三萬餘級”；又云：“羊十六萬口、牛四萬頭、馬四萬匹、車五十乘，並生級除留堪進九千人以上。”又《河西破蕃賊露布》云：“斬首三千級，生俘千餘人、牛、馬、羊、駝八萬餘頭”；又云：“斬首千餘，俘囚二百餘人，獲牛馬羊駝共三千餘頭匹、器械新物一萬餘事。”俘者曰“生”，死者曰“級”，合言曰“口”，正頭數，却分屬之羊、馬、駝、驢、器械，字法甚奇，略具“versus rapportati”,“Rapportés”, “die Wechselsätze”, “la correlazione”, “correlative diatribution”之法矣(參觀E.R. Curtius,Europäische Literatur und Lateinisches Mittelalter, 2teAufl., S. 290; H. Morier,Dict. de Poétique et de Rhétorique, pp. 338-342; Fritz Strich: “Der lyrische Stil des 17tenJahrhunderts”, inAbhandlungen zur deutschen Literatur, Franz Muncker zum 60. Geburtstag dargebracht, S. 38; Riccardo Massano: “Sulla Tecnica e sul Linguaggio dei lirici marinisti”, inLa Critica stilistica e il Barocco letterario: Atti del secondo congresso internazionale di studi italiani, p. 298; L.P. Wilkinson,Golden Latin Artisty, quoted inNew Statesman, 13 Dec. 1963, p. 884)。Dámaso Alonso,Pluralità e correlazione in poesia(1971) (examples from Petrarch, Gongora, Calderon, the FrenchPléiade, etc.— pp. 9-116, the use of correlation in literature)【each of the columns have a hypotactic structure & together they form a parallelistic pattern, each of the lines has a paratactic structure, & together they form a correlation】。又第七○三則、七三八則(L’Adone, XX. 98)。【Donne: “Metempsychosis”: “Make my dark heavy poem light & light.”[2]】【卷二二六張說《大唐開元十三年隴右監牧頌德碑》：“元年牧馬二十四萬匹，……有牛三萬五千頭，……羊十一萬二千口。”】【卷七七二李商隱《為滎陽公賀幽州破奚寇表》：“面皮一百具，耳二百隻，奚車五百乘，羊一萬口，牛一千五百頭者”；《唐文拾遺》卷三○郭圖《胡氏亭畫記》：“得人三十七頭、馬八足”；《敦煌掇瑣‧之十二‧西征記》：“收奪得駝、馬、牛、羊二千頭疋”，又云：“收奪駝、馬之類一萬頭疋”；樊綽《蠻書》卷四：“博牛馬，每一頭匹只許鹽一斗。”《左傳》襄公二年：“齊侯伐萊，萊人使正輿子，賂夙沙衛以索馬牛，皆百匹”，《正義》云：“《司馬法》：‘丘出馬一匹，牛三頭。’則牛當稱‘頭’，而亦云‘匹’者，因馬而名牛曰‘匹’，並言之耳。”然《漢書‧傅常鄭甘陳段傳》：“得馬、牛、驢、驘、橐佗五萬餘匹，羊六十餘萬頭。”】【《舊唐書‧柳登傳》：“弟冕，奏置萬安監牧，於泉州界……悉索部內馬五千七百匹、驢、騾、牛八百頭、羊三千口，以為監牧之資。”】【陸佃《陶山集》卷四《辭免資善堂修定說文成書賜銀絹狀》：“特降獎諭，賜銀絹五十匹兩者”；呂祖謙《東萊集》卷二《進所編文海賜銀絹謝表》：“宣諭聖旨，以臣所編《文海》精當，賜銀絹三百疋兩者。”】【《兒女英雄傳》第五回：“只聽𡃒、噯呀、咕咚、鐺鎯鎯，三個人裏倒了一個”（“𡃒”，彈子聲；“噯呀”，和尚叫聲；“咕咚”，倒地聲；“鐺鎯鎯”，銅盆失手聲）。】【《越縵堂日記》卷三十光緒四年十月《與某書》疑即袁爽秋云：“《文儒吟》云：‘文儒經世韓孟縣孫容城顧崑山，道法中行老苦縣管潁上朱新安。’韓之行業與孫、顧絕不同，至以朱子與老、管並言，則非三代後人所知矣！詩中自加句讀，似以‘文’指韓，‘儒’指孫，‘經世’指顧，‘道’指老，‘法’指管，‘中行’指朱，則自古未聞有此句法。”按即“versus rapportati”。《左傳》定公四年[3]“楚人為食，吳人及之，奔，食而從之”乃“楚人為食，奔；吳人及之，食而從之。”後省主詞，即以前之主詞順次分屬，亦“correlazione”也。裴說《懷素臺歌》：“杜甫李白與懷素，文星酒星草書星。”《馮注蘇詩》卷四十四《次韻鄭介夫》：“孤雲倦鳥空來往，自要閒飛不作霖”，《五注》趙云：“‘閒飛’以言‘倦鳥’，‘不作霖’以言‘孤雲’”（兼correlazione與chiasmus）。】【Thomas Flatman: “The Bachelor’s Song”: “The vermin, the thief, & the Tory in vain / Of the trap, of the jail, of the quagmire complain” (G. Saintsbury,Minor Caroline Poets, III, p. 342).此例知者較少。】

〇卷三五四敬括《建木賦》：“廣都有建木焉，大五千圍，生不知始；高八千尺，仰不見顛。”按少陵《古柏行》云：“蒼皮溜雨四十圍，黛色參天二千尺”，《夢溪筆談》卷二十三遂有“無乃太細長”之嘲，叔弓此作庶幾免夫。

〇卷三五七高適《皇甫冉集序》。按宋人如楊誠齋等為人撰詩序，每摘句類詩話，其體實昉自達夫此篇。劉夢得《澈上人文集序》（卷六○五）、白樂天《劉白唱和集解》（卷六七七）亦皆於結處摘兩聯而稱之。孟賓子《碧雲集序》（卷八七二）通篇摘句至二十六次，全類詩話。屈蟠《析疑論序》（卷九○二）序釋子闡述佛理之書，亦標舉佳句。如白樂天《沃州山禪院記》（卷六七六）、皮日休《郢州孟亭記》（卷七九七），更以詩話入碑版矣。達夫《序》有云：“於詞場為先輩，推錢郎為伯仲。”乃標舉大歷十才子耶？又不似弘獎後輩語氣。此文或非達夫所為，誤掛名耳。卷三八八獨孤及《唐故左補闕安定皇甫公集序》亦序冉詩，有云：“沈、宋既歿，而崔司勳顥、王右丞維復崛起於開元、天寶之間。得其門而入者，當代不過數人，補闕其人也。”則茂政為達夫後進可見。

〇少陵文機調蹇澀，遜太白之流暢，而每語不猶人，生動奇險，舍第七三三則論太白《明堂賦》所舉外，如卷三五九《朝獻太清宮賦》之“上穆然注道為身，覺天傾耳”（參觀同卷《有事於南郊賦》之“天子蒼然視於無形，澹然若有所聽”；《封西嶽賦》之“上意由是茫然，延降天老，與之相識”[4]；卷七七九李商隱《太尉衛公會昌一品集序》：“金門朝罷，玉殿宴餘，獨銜日光，靜與天語”云云；《全唐文》卷689符載《五福樓記》云：“耳聞天語，目視鳥背”；李白《西岳雲臺歌送丹丘子》：“丹丘談天與天語”）；“愁陰鬼嘯，落日梟呼”；“九天之雲下垂，四海之水皆立”；《有事於南郊賦》之“馳道端而如砥，浴日上而如萍”；《朝享太廟賦》之“園陵動色，躍在藻之泉魚；弓劍皆鳴，汗鑄金之風馬”（參觀《秋興》第七首之“石鯨鱗甲動秋風”，又卷四五四李子卿《昆明池石鯨賦》：“茸鱗鏤甲，欲動於漣漪；掉尾連鬐，必隨於風雨”，又卷六一二陳鴻《華清湯池記》：“以白玉石為魚龍鳧雁，［中略］皆若奮鱗舉翼，狀欲飛動。上甚恐，遽命撤去”，又韓偓《苑中》：“金堦鑄出狻猊立，玉柱雕成狒狇啼”）；《鵰賦》之“杳不可追，俊無留賞”；“雪沍山陰，氷纏樹死”；卷三六○《前殿中侍御史柳公紫微仙閣畫太一天尊圖文》“見龍虎日月之君”一節（“仙官洎鬼官無央數眾。陽者近，陰者遠，俱浮空不定”云云，“陽”、“陰”二語，已具Perspective之旨），均極刻劃之工，惜偶留斧鑿痕耳。軋茁之體，亦時有之，兹不復拈。卷三五九《進三大禮賦表》、《進封西嶽賦表》、《進雕賦表》雖干進，而無太白江湖叫囂之氣。《進雕賦表》尤佳，與卷三六○《韓幹畫馬贊》為少陵文中最蒼渾之作。卷三六○《唐故萬年縣君京兆杜氏墓碑》，見第三六九則論《洛陽伽藍記》卷三趙逸語。又參觀第七○八則論少陵有詩無筆。又梁玉繩《瞥記》卷六云：“少陵《封西嶽賦》：‘維嶽授陛下元弼，克生司空’，謂楊國忠也。”【《越縵堂日記補》第五冊咸豐八年三月初七日：“讀少陵《朝享太清宮賦》、《享太廟賦》、《有事南郊賦》，皆郁厚，而《太清宮賦》尤佳。一《表》亦簡潔。”】

〇卷三七三陳章甫《與吏部孫員外書》。按李東川《送陳章甫》七古當即指《書》中所謂“棄藜杖，脫草衣，若緣籍有誤，蒙袂而歸，亦何面目。”結語云：“聞道故林相識多，罷官昨日今如何？”蓋言得官而罷，況味視不得官等而下之，慰藉之詞也。《更豈有此理》卷二《譬解解》云：“東郭有乞兒，行歌於道。或哀之曰：‘子服腐矣！’曰：‘譬如袒。’‘子履敝矣！’曰：‘譬如跣。’‘羹殘而炙冷矣！’曰：‘譬如飢。’‘子病矣！’曰：‘譬如死。’‘子病而死矣，則又何説焉？’曰：‘譬如不死。’”可以發明。《法華文句記》卷四引《增一》云富樓那答佛“我當修忍，若毀辱我，我當自幸不得拳毆，拳毆時自幸不得木杖，木杖時自幸不得刀刃，刀刃時自幸離五陰毒器”云云，即此法也。參觀第七七一則論《詩‧陳風‧衡門》。【《列子‧力命篇》（本《戰國策‧秦策三》應侯失韓節）：“魏（梁）人有東門吳者，其子死而不憂。其相室曰：‘公之愛子（也），天下無有；今子死不憂何也？’東門吳曰：‘吾嘗無子，無子之時不憂，今子死，乃與（嚮）無子（時）同（也），臣奚憂焉？’”】【卷三二八元結《丐論》：“於刑丐命，命不可得，就死丐時，就時丐息，至死丐全形而終。”】【《履園叢話》卷七：“余見市中賣畫者，有一幅上有題云：‘別人騎馬我騎驢，後邊還有推車漢。’所謂將有餘比不足也。”】【Dicta Catonis, IV. 32: “Dum fortuna tibist rerum discrimine praua, / alterius specta cui sit discrimine peior” (When fortune at a crisis serves thee ill, / Look at that other who is served worse still) (Minor Latin Poets, “Loeb”, p. 618).】章甫存文三首，雖未工妥，頗饒氣勢，《梅先生碑》尤排奡，想見“虬鬚虎眉”、“不肯低頭”之狀。高達夫詩有《同觀陳十六史興碑‧并序》，亦為章甫作。

〇卷三七三毋煚旻《代茶餘序略》[5]。按見第五三八則論李光《飲茶歌》。

〇卷三七三魏顥《李翰林集序》自云“始名萬，次名炎”，太白有《送王屋山人魏萬還王屋》五言長古，李東川《送魏萬之京》當亦是為斯人作也。《序》中“文章濫觴者六經”一節，即櫽括太白《古風》第一首。

〇卷三七六任華《與京尹杜中丞書》。按見第四八八則論唐譯《華嚴經》卷二十一。

〇卷三七六任華《送杜正字暫赴江陵拜覲叔父序》：“吾見驥子齠齔之時，愛其神清，知其才清，今果爾也。”即少陵子宗武也。

〇卷三七八王士源《孟浩然集序》：“常自歎為文不逮意也。”按本之陸士衡《文賦‧序》：“恒患意不稱物，文不逮意。”參觀卷四三二張懷瓘《書斷序》：“心不能授之於手，手不能受之於心”；汪容甫《述學‧別錄‧與巡撫畢侍郎書》亦云：“所為文恒患意不稱物，文不逮意。”Croce: “L’intuizione in quanto è, nell’atto stesso, espressione” (Filosofia, poesia, storia, p. 204); Bernard C. Heyl,New Bearings in Esthetics & Art Criticism, p. 33: “Can we always express what we intuit?”; Guido Morpurgo-Tagliabue,L’Esthétique contemporaine, pp. 70 ff.又第四三則、第七三四則引Dante,Par., I. 127-9；第七五二則論“Le mot juste”；第七五三則論Dante,Il convivio, III. 4: “il nostro parlare... per lo pensiero è vinto” (Opere, ed. Moore & Toynbee, p. 275)。參觀Montaigne,Essais, II. 17: “De la Présomption”: “J’ay toujours une idée en l’âme et certaine image trouble, qui me présente comme en songe une meilleure forme que celle que j’ay mis en besogne, mais je ne la puis saisir et exploiter”。【[“The semantic triangle”圖] (Ogden & Richards,Meaning of Meaning, p. 11); “Art may tell a truth / Obliquely, do the thing shall breed the thought, / Nor wrong the thought, missing the mediate word” (The Ring & the Book, XII. 858-60); S. Ullmann,Semantics, p. 56.】

〇卷三七九李抱玉《讓副元帥及山南節度使表》：“去年既侵右地，復擾西山。倘至前秋，兩道俱下。”按“前秋”謂未來之秋也。《易‧說卦》“數往者順，知來者逆”，《正義》云：“人欲知既往之事者，《易》則順後而知之；人欲知將來之事者，《易》則逆前而數之”，即此“前”字，與任華《與庾中丞書》所謂“豈華才減於前日，而公之恩遇薄於兹辰”適相反。香山《夢仙》云：“前期過已久，鸞鶴無來聲”，謂已往也；少陵《曉發公安》云：“舟楫眇然自此去，江湖遠適無前期”，謂未來也（張相《詩詞曲語辭滙釋》七○七頁“前期”條知有“已往”、“將來”二解，而不知“前”字之具二解，未探其本）。薛能《褒城驛有故元相公舊題詩因仰歎而作》云：“我來已變當初地，前過應無繼此詩。敢歎臨行殊舊境，惟愁後事劣今時。”“前過”即“後事”，即將來。正如“他日”、“他年”亦可做兩解：《論語》：“他日又獨立”，《孟子》：“他日見於王”，少陵《十二月一日》第三首；“他日一杯難强進”，皆異日、後日之意，如英文之“another day”、“some other day”也；《孟子》：“吾他日未嘗學問”，少陵《秋興》：“叢菊兩開他日淚”，義山《野菊》：“清樽相伴省他年”，又《櫻桃花下》：“他日未開今日謝”，則謂昔日、昔年，如英文之“the other day”，參觀德語之“einst”，又章行嚴《邏輯指要》十七葉論“自今以來”“來”訓“往”（惜未引《維摩詰所說經‧菩薩行品第十一》：“阿難白佛言：‘我從今已往，不敢自謂以為多聞’”）。餘見第七六九則論《說卦》“數往者順，知來者逆。”

〇卷三七九錢起《尺波賦》：“將潛甯戚之鯉，半未能容；若流張協之薪，重而才得。”按緊扣“尺”字，已啟後世試帖法門。

〇卷三八○元結《說楚何荒王賦》、《說楚何惑王賦》、《說楚何惛王賦》，次山文中最詼詭之作。《說楚荒王賦》尤有瑰瑋之辭，“命造浮宮”，“與仙府比同”，“宮有艎臺揭拔，類擬天都”，“浮浮宮於都龍之漩泠，出洞庭之南渶”云云，大類《薛仁貴征東演義》之“木城”矣。歐公《集古錄跋尾》卷七稱“次山當開元、天寶時，獨作古文，其筆力雄健，意氣超拔，不減韓之徒也”【董逌《廣川書跋》卷八《磨崖碑》：“余謂唐之古文自結始，至愈而後大成也”】，又謂其“氣力不足，故文少遺韻”，評騭甚允。李華、蕭穎士等，均不如元之古淡。而語澀調促，有竭蹶矜努之態，乏跌宕頓挫之致。故其於韓公，衹能如勝、廣之於漢高耳。《說楚何荒王賦》：“艂堂𦨽房，䑦館艨廊；載戲兒奴妓官、諧奴內臣。”按卷三八一元結《時議上篇》：“諧臣戲官，怡愉天顏。”三《賦》中皆託為君史答梁寵王語，稱“臣何荒王”、“臣何惑王”、“臣何惛王”，加“臣”未識何意？合之初言“臣楚人也，請說楚人之遺事”二句，當是謂“臣，楚國之何荒王”耳。卷三八一《與韋尚書書》、卷三八二《寱論》【《全後魏文》卷五十九釋道安《魔王報檄文》：“大夢國，長夜郡，未覺縣，寱語里”[6]；《五燈會元》卷十清涼文益問僧曰：“江西一隊老宿，寱語住也未？”；同卷龍華慧居[7]：“如來說一代時教，如瓶注水。古德尚云：猶如夢事寱語一般”；卷十四芙蓉道楷：“真如凡聖，皆是夢言”；《大般湼槃經‧如來性品第四之五》：“即於夢眠中，寱語刀刀”[8]；《莊子‧應帝王》：“汝又何帠以治天下感予之心為？”[9]俞樾《諸子平議》曰：“‘帠’未詳何字，一本作‘寱’。《一切經音義‧四分律》卷三十二引《通俗文》曰：‘夢語’，又引《三蒼》曰：‘𧧢言謂之寱’”；拾得詩“將錢作夢事，夢事成鐵圍”；《誠齋集》106《答周丞相》：“春前偶醉，餘寱語《憶秦娥》小詞”云云；《石湖詩集》卷21《晚步北園》：“天鏡風煙疑夢事”】定庵《己亥雜詩》“豆蔻芳溫啟瓠犀”一首自注謂以下數首名《寱詞》，不知本次山，抑本禪人、《丐論》“於刑丐命”一節尤佳，皆有奇思逸趣。卷三八三《浪翁觀化》、《時化》、《世化》三篇已開譚峭《化書》。

〇卷三八一元結《送譚山人歸雲陽序》：“有泉石老樹，壽藤縈垂。”按卷三八二《寒泉銘》云：“有老木壽藤，垂陰泉上。”[10]

〇卷三八二元結《自箴》：“君欲求權，須曲須圓。”按同卷《汸泉銘》、《淔泉銘》復申此意，卷三八三《惡圓》、《惡曲》兩篇而大暢厥說。【陸龜蒙《奉酬襲美苦雨見寄》：“不然受性圓如規，千姿萬態分毫釐。唾壺虎子盡能執，舐痔折枝無所辭。有頭強方心強直，撐拄頹風不量力。”參觀樂天《詠拙》：“從兹知性拙，不解轉如輪。”】竊謂次山文章未臻極致，正緣欠曲欠圓，苦方板平直耳。

〇卷三八二元結《惡圓》：“天不圓也。”按孫淵如《平津館文稿》卷下《釋方》亦云：“夫方而模稜，君子惡之，故聖人有不觚之歎。自地圓之說行，則重圓而毀方。自歲差之說行，指分秒以求天地之差，忒則小過足以累賢才。吾懼世道人心之去古日遠也。”【孟郊《上達奚舍人》：“萬俗皆走圓，一身猶學方。”然《太平廣記》卷二○二《陳琡》（出《玉堂閒話》）：“留一章與僧云：‘行若獨輪車，常畏大道覆。止若圓底器，常恐他物觸。行止既如此，安得不離俗’”（琡乃陳鴻子）。元稹《胡旋女》：“萬過其誰辨始终，四座安能分背面。才人觀者相為言，承奉君恩在圓變。是非好惡隨君口，南北東西逐君眄。柔軟依身著佩帶，裵回繞指同環釧”；白居易《胡旋女》：“天寶季年時欲變，臣妾人人學圜轉。中有太真外祿山，二人最道能胡旋。”】

〇卷三八三元結《七不如》：“常自愧不如孩孺，不如宵寐，又不如病，又不如醉，有思慮不如靜而閒，有喜愛不如忘其情，及其甚也，不如草木。”按道家、釋家絕聖智、歸冥墨之旨。《詩‧檜風‧隰有長楚》云：“夭之沃沃。樂子之無知”，已導其先路。大似西方浪漫主義Schiller: “Das Höchste”: “Suchst du das Höchste, das Grösste? Die Pflanze kann es dich lehren. / Was sie willenlos ist, sei du es wollend — das ist’s!” (Werke, hrsg. Ludwig Bellermann, 2teAuf., I, S. 145)。參觀I. Babbitt,On Being Creative, p. 51論Wordsworth’s primitivism (“to look for one’s illumination backwards & downwards [the ignorant & illiterate, above all children→the crazy & idiotic→the animals→the plants] [according to E. Legonis]”); F. Florio,Orfeismo della Parola, pp. 75-6論Pascoli：“Il Fanciullino” (“c’è il pericolo di arrivare a dire che i veri poeti sono gli animali, magari gli usignoli”)【Leopardi: “Dialogo della natura e di un’anima” (Opere, a cura di S. Solmi, I, p. 496): “Dunque alluogami, se tu m'ami, nel più imperfetto [di tutti i viventi, che tengono della pianta]”. Taine,La Fontaine et ses Fables, p. 174】【Fr. Schlegel,Lucinde, “Idylle über den Müssiggang”: “Je göttlicher ein Mensch oder ein Werk des Menschen ist, je ähnlicher werden sie der Pflanze... Und also wäre ja das höchste vollendetste Leben nichts als ein reines Vegetieren” (Fr. Strich,Deutsche Klassik und Romantik, S. 89引)】。又第七四九則論Pascal,Pensées。

〇卷三八七獨孤及《仲春裴胄先宅宴集聯句賦詩序》：“裴側弁慢罵曰：‘百年歡會，鮮於別離。’開口大笑，幾日及此，日新無已，今又成昔。”按同卷《冬夜裴員外薛侍御置酒宴集序》云：“既醉，余以箸擊唾壺，扣商而歌曰：‘一年解頤笑，幾日如今宵？’”[11]又按獨孤至之文詞較李遐叔為順適，而乏警拔處，儷偶語復增於遐叔。卷三八八《檢校尚書吏部員外郎趙郡李公中集序》論文主張宗經復古（“自典謨缺、《雅》、《頌》寢，世道陵夷，文亦下衰，故作者往往先文字後比興。其風流蕩而不返，乃至有飾其詞而遺其意者，則潤色愈工，其實愈喪。及其大壞也，儷偶章句，使枝對葉比，以八病四聲為梏拲，拳拳守之，如奉法令。聞臯繇史克之作，則呷然笑之”），而觀卷三八四《夢遠遊賦》、三八九《金剛經報應述》，足見其廻向釋老，糠粃儒術。觀三九○《舒州山谷寺覺寂塔隋故鏡智禪師碑銘》，復徵其深究禪學。昌黎以前，有志古文者，惟元次山為釋氏撰文衹一篇卷三八三《惠公禪居表》：“於戲！吾漫浪者也，焉能盡禪師之意乎”，亦不倒却儒家架子。遐叔、至之輩，則波靡瀾倒矣！參觀《容齋隨筆》卷三論退之《送文暢序》、微之《永福寺石壁法華經記》（惜容齋未引李習之《答泗州開元寺僧澄觀書》、沈亞之《送洪遜師序》為佐證，見卷六三六、卷七三五）、《方望溪文集》卷六《答程夔州書》（“凡為學佛者傳記，用佛氏語則不雅，子厚、子瞻皆以兹自瑕，至明錢謙益，則如涕唾之令人嗀矣”[12]），又第七二○則論韓文，又第七三七則論權德輿、梁肅。【姚燧《牧庵集》卷十一《普慶寺碑》：“敕命臣燧，臣伏思之：佛氏之言，為書數千卷，博大閎肆。學佛之徒，猶有白首不能遍觀。儒生未嘗夙一經目，雖勦為說，終爾膚近，不能深造其微。故惟如敕所教，惟詩報德”；卷十二《報恩寺碑》：“女僧妙德之所創也。……余學周公、孔子之道，而于佛氏之書，蓋未暇也。夫未學其道而為之言，必將有戾，德又女僧也，而志得吾文，余辭之為宜。”】

〇卷三八八獨孤及《唐故左補闕安定皇甫公［冉］集序》：“其詩大略以古之比興，就今之聲律。”按唐人詩學門面語，可拈出。

〇卷三八九獨孤及《招北客文》（《文苑英華》以此文屬岑參）雖仿《楚辭‧招魂》之體，而意頗與太白《蜀道難》相似，歷言“蜀之不可往”，蜀之東、西、南皆不可[13]，而結以“蜀之北兮可以往。”曲終奏雅，斯為異耳。

〇卷三九六鄭少微《憫相如賦》，憫長卿之納文君也，責其“涼德污行”，至曰：“誾誾烈女，世未乏諸”，令人笑來。李卓吾《藏書》卷二十九云：“使當其時，卓氏如孟光，必請於王孫，吾知王孫必不聽也。嗟夫！斗筲小人何足計事！徒失佳耦，空負良緣，不如早自抉擇，忍小恥而就大計。《易》不云乎：‘同聲相應，同氣相求’？同明相照，同類相招，雲從龍，風從虎，歸鳳求凰，安可誣也！”[14]《湘綺樓日記》光緒四年十二月四日云：“偶談司馬長卿、卓文君事。念司馬良史而載奔女，何以垂教？此乃史公欲為古今女子開一奇局，使皆能自拔耳”；陳伯弢《袌碧齋集‧詩話》云：“《琴歌》一篇“廝養娶才人，天孫嫁河鼓。一配從從終百年，粉淚蔫花總不語”云云[15]，王湘綺作，為余書扇，附記云：‘讀史傳，竊疑相如、文君事不可入國史，推司馬意，蓋取其開擇婿一法耳’。目光如炬。侈談‘自由結婚’者，盍亦知所本。”湘綺不知卓老先發此論，無足怪者。未以《外戚世家》論婚姻與天命一節印證，則千慮一失耳。參觀第七七五則論《史記‧外戚世家》。

〇卷三九六袁參《上中書姚令公元崇書》[16]，乞憐干進，而以利誘之，以威脅之，文詞酷似《戰國策》，蕭穎士《贈韋司業》、李白《上韓荊州》視此，瞠乎後矣！

〇卷三九六崔令欽《教坊記序》：“上不悅，命內養五六十人，各執一物，皆鐵馬鞭、骨檛之屬也，潛匿袖中，雜於聲兒後立”，自注：“坊中呼太常人為聲兒。”按卷一五三劉思立《劾韋萬石奏》云：“音聲人作樂”；白樂天《江南喜逢蕭九徹因話長安舊遊戲贈五十韻》云：“師子尋前曲，聲兒出內坊”；《酉陽雜俎》卷一《忠志》門載錫賚安祿山品目中有“音聲人兩部”；裴延裕《東觀奏記》云：“劉異姬乃聲音人”；劉崇遠《金華子雜編》卷上云：“楊推官弟收拾一風聲婦人為歌姬”，又云：“杜牧之子晦辭忽顧營妓朱娘大哭，瞻曰：‘此風聲婦人，員外如要，但言之’”；《唐文拾遺》卷五四闕名《請當己錢充樂人衣糧奏》云：“府司每年重陽、上己兩度宴遊，及大臣出領蕃鎮，皆須求雇教坊音聲，以申宴餞”（《唐會要》卷三四）；《舊唐書‧懿宗紀》咸通十三年五月：“決殺殷裕，籍沒其家。殷裕妻崔氏、音聲人鄭羽客、王燕客、婢微娘、紅子等九人配入掖庭”，皆謂歌伎、樂伎也。《癸巳類稿》卷十二《除樂戶丐戶籍及女樂考附古事》謂：“營妓亦曰‘官使婦人’，亦曰‘風聲婦人’，取《古文尚書》‘表厥井里，樹之風聲’之義，言各為一市”，引《唐語林》：“牛僧儒謂杜牧曰：‘風聲婦人有顧盼者’，又牧子晦辭事[17]：“李瞻曰：‘風聲婦人，員外何必為之大哭？’”蓋不知“風聲”即“音聲”，而穿鑿解此爾。

〇卷三九八牛上士《古駿賦》：“耳若插筩，顱疑削出。”按上句可與少陵《房兵曹胡馬詩》“竹批雙耳峻”參觀，即法語所謂“les oreilles hardies” (Vie et langage, 1960, Fév., pp. 98-9)。又“轉足生風，籋塵無迹。”按上句不如少陵詩之“風入四蹄輕”之添一曲折。

〇卷四○一趙自勵《出師賦》：“桓桓大將，黃石老之兵符；赳赳武夫，白猿公之劍術。”按庾蘭成《宇文盛墓志銘》云：“受圖黃石，不無師表之心；學劍白猿，遂得風雲之志”；《紇干弘神道碑》：“受書黃石，意在王者之圖；揮劍白猿，心存霸國之用”；《吳明徹墓志銘》：“圯橋取履，早見兵書；竹林逢猿，偏知劍術”；杜牧之《題永崇西平王宅太尉愬院六韻》云：“授符黃石老，學劍白猿翁。”【《能改齋漫錄》卷八引《潘子真詩話》謂杜語本庾，而論之曰：“李太白《贈宋中丞詩》亦云[18]：‘白猿慚劍術，黃石借兵符’”（按王琦輯注《李太白集》卷十一《中丞宋公以吳兵三千赴河南軍次尋陽脫余之囚參謀幕府因贈之》注引《吳越春秋》，未知其用開府也）。】

〇卷四○二王灣《對清白二渠判》：“未為瓠子之決，欲後桃花之水。”按灣文衹存此一首，李滄溟《上朱大司空》云：“春流無恙桃花水，秋色依然瓠子官。”《堯山堂外記》謂其本元人張仲舉詩“舊河通瓠子，新浪漲桃花”，不知唐人先有此對，而滄溟要為後來居上。

〇卷四○二司馬貞《史記索隱序》文理不甚通，如云：“故其意難究詳矣。比於班書，微為古質，故漢、晉名賢未知見重，所以魏文侯聽古樂則唯恐臥，良有以也”，承接贅疊可笑。【《史通外編‧古今正史第二》謂《漢書》“始自漢末，迄平陳世，為其注解者凡二十五家，至於專門受業，遂與五經相亞”云云，而於《史記》未道注者。】

〇卷四百三許子真《容州曾寧縣楊妃碑記》僅言其“小名玉娘”[19]，無玉環在臂之說【玉環在臂見《元虛子志》《茶香室叢鈔》卷三[20]】。蓋太真不特有二夫，且有三父也。有云：“初誕時，三日目不開，夜夢神以手拭其眼，次日目開。”夢者當是母葉氏，而言之一若三日嬰兒自夢而自言之者，令人捧腹。【鄺湛若《赤雅》卷中《楊妃井》條記楊妃事，似曾覩此碑者，而以“玉娘”為“玉奴”。丁國鈞《荷香館瑣言》卷上自繆藝風鈔本《永樂大典》二千三百四十四錄此碑，蓋不知已見《全唐文》也，記作於天寶四載。】

〇卷四○四馮用之《權論》甚辯給，有云：“聖人知道德有不可為之時，禮義有不可施之時，刑名有不可威之時，由是濟之以權。其或不可為而為，則禮義如畫餅充饑矣；不可施而施，則禮義如說河濟渴矣；不可威而威，則刑名如治絲而棼矣。”按“禮義如畫餅充饑”乃“道德如畫餅充饑”之訛。

〇卷四○四李丹《為崔中丞進白鼠表》：“白虎、白鼠，皆金行之祥也，且獸之大者，莫勇於虎。……前志有之曰：‘用之則如虎’云云。”毫不避忌太祖諱。《藝文類聚‧獸部》則并虎而無之。

〇卷四○五申堂構《唐故內侍省內常侍孫府君墓志銘》：“公諱志廉，夫人則天水郡君趙氏之女”按卷四○九裴士淹《內侍陳忠盛神道碑》云：“夫人上谷縣君成氏，長子仙鶴，次子仙鳳”；卷四八一吳通微《內侍省內侍焦希望神道碑》云：“故夫人李氏”；卷六四四張仲素《內侍護軍中尉彭獻忠神道碑》云：“夫人長樂郡君馮氏，嗣子希績，次子希昭，次子希貞，次子希晟，次子希晃，次子希慶”；卷七一七崔元略《行內侍省內侍知省事李公墓志銘》[21]：“公諱輔光，以良胄入侍，充白身內養。夫人輔氏，有子四人：希晏、仲昇、希暹、希昇”；卷七四七劉瞻《行內侍省內侍贈左監門衛大將軍劉公墓志銘》：“公諱遵禮，夫人咸陽縣君田氏，有子四人，長曰重易，次曰重允，又其次曰重益、重則”[22]；卷七六四趙造《中大夫行內侍省內給事員外王公墓志銘》：“公諱文幹，婚於滎陽鄭氏，有子三人，男曰義仙、義立，女適齊郡史氏”；卷七九○鄭薰《內侍省監楚國公仇士良神道碑》：“夫人安定胡氏，有男五人”；卷七九二王孟諸《唐故軍器使內寺伯袁公夫人王氏墓志銘》：“嗣子五人。”《癸巳類稿》卷十一《史記李延年傳書後》列舉自漢迄明史傳所載閹人有妻子者；《安徽叢書》第三集影印理初攷定本《類稿》并增《史記‧封禪書》膠東宮人欒大，武帝妻以衛長公主，下及宋、明十數人，然於唐衹言高力士、李輔國而已，未及孫、陳、焦等也。田藝蘅《留青日札摘鈔》卷二（《紀錄彙編》卷一八八）云：“石顯、高力士、李輔國、梁師成、趙伯顏不花、吳誠、王瑾皆有妻妾。侯玉以姬白秀贈家君，自言淫謔甚於平人夫妻居室之事，每一交接，則將女人遍體抓咬，必汗出興闌而後巳。其女人每當值一夕，則必倦病數日，慾火鬱而不暢故也。”亦理初所未及引，參觀Havelock Ellis,Studies in the Psychology of Sex, II, pp. 9-10: “There can be no doubt that castrated men may still possess sexual impulses” etc.；又Mirabeau,Erotika Biblion: “Kadhesch”節(L’oeuvre du Comte de Mirabeau, éd. “Les Maîtres de l’Amour”, pp. 124 et suiv.即云：“... ne pouvant jamais se satisfaire, l’ardeur vénérienne dégénère chez eux en une espèce de rage; ils mordent les femmes qu’ils liment avec une précieuse continuité (Juvenal, II. 365-379)” — p. 127，即田氏所謂“抓咬”也)。《唐文拾遺》卷五唐德宗《內侍養子勅》云：“內侍省五品已上，許養一子，仍以同姓者，初養日不得過十歲”（《唐會要》六五）。諸閹之子，殆即養子耶？

〇卷四○七張仲甫《雷賦》。按遠不如卷三六四張鼎《霹靂賦》之工於狀物，有云：“其為狀也，則乃聯鼓畾，力士雄雄。”上句本《論衡‧雷虛篇》，金文作，正象纍纍如聯鼓之狀。《淮南子‧原道訓》云：“昔者馮夷、大丙之御也，電以為鞭策，雷以為車輪”，高注：“電，激氣也，故以為鞭策；雷，轉氣也，故以為車輪。”作者、述者皆妙善體物。阿香雷車之說，良有以也。G.M. Hopkins[23]: “The thunder musical & like gongs rolling in great floors of sound” (G.F. Lahey,G.M. Hopkins, p. 155引).

〇卷四○八趙自勤《空賦》。按見第四六則論Bergson,La Pensée et le Mouvant, p. 79說“le néant”。卷四五八林琨《空賦》、卷六二一郭遹《空賦》皆遠不如[24]。

〇卷四○八趙自勤《空賦》。按不特敷陳“空”、“有”，而能牽合孤妾空牀、貧士屢空等，遂有情致。

〇卷四○八李諲《妬神頌》。按參觀《曝書亭集》卷四九《平定州唐李諲妬神頌跋》，所云“見於史傳”之事，指《舊唐書‧狄仁傑傳》，實出《封氏聞見記》卷九。《朝野僉載》卷六亦記妬女為介之推妹，有神廟事[25]。

〇卷四二五于邵《進畫松竹園表》稱竹有歲寒之操[26]，故畫松以竹佐之。卷四二六《與楊員外書》云：“嘗當春臺，梅柳動色，思與携手，傷如之何？”可見唐人初尚不以梅與松、竹並列為“歲寒三友”也。朱慶餘《早梅》：“堪把依松竹，良圖一處栽”，則《歲寒三友圖》矣！

〇卷四三○李翰《進張巡中丞傳表》：“而議者或罪巡以食人，愚巡以守死，臣竊痛之。（中略）若無巡則無睢陽，無睢陽則無江淮。（中略）臣少與巡遊，巡之生平，臣所悉知。”按韓退之《張中丞後叙》亦謂“蔽遮江淮，沮遏其勢，天下之不亡，其誰之功也”，又云：“亦見其自比於逆亂，設淫辭而助之攻也”，正子羽此文之意，而語氣尤雄猛矣！

〇卷四三二劉寬《諫中官打人表》：“適有白身數十人，於金鷄竿下，奪囚崔發，亂打致死。”按卷四六一陸贄《貞元元年冬至大禮大赦制》云：“白身人賜勳三轉”；《貞元九年冬至大禮大赦制》云：“白身人及諸色應陪位官等各賜勳兩轉”，則布衣無位之謂，如李頻《送徐處士歸江南》：“故國又芳草，滄江終白身”；徐凝“一生所遇唯元白，天下無人重布衣。欲別朱門淚先盡，白頭遊子白身歸”；陳陶《海昌望月》：“四海尚白身，豈無故鄉羞”；《魏書‧孝莊紀》：“詔白民出身，外優兩階”；《爾朱榮傳》：“上書：‘六品已下及白民’”；《太平廣記》卷二六一《王播》（出《盧氏雜說》：“自外官至內學士三司使，皆有定價。……列肆鬻之。至有白身便為宰守者”。郝蘭臯《晉宋書故》考釋《宋書‧沈攸之傳》、《鄧琬傳》之“白丁”即“鄉勇而未隸伍籍”，《顏師伯傳》之“白衣客”則參戰而非丁壯者。若卷七一七崔元略《行內侍省內侍知省事特進左武衛大將軍李公墓志銘》云：“故公特以良胄入侍，充白身內養”云云，與劉寬《表》皆指閹人。徐樹穀、徐炯箋注本《李義山文集》卷三《為滎陽公進賀冬銀等狀》（卷七七三）：“私白身等”，注引《舊唐書‧敬宗紀》、《王元逵傳》皆有“私白”之稱，《新唐書‧宦者傳》：“閹兒號‘私白’”；《太平廣記》卷二三九《杜宣猷》（出《玉泉子》）：“諸道每歲進閹人，所謂‘私白’者，閩為首焉”（《新唐書》文即本此）；《野獲編補遺》卷三《正德二歌者》條云：“上幸宣府，有歌者亦為上所喜，名‘頭上白’。上笑曰：‘不知腰間亦白否？’逮上起，諸大璫遂閹之”，可參觀。“白”即“淨”之意，“私”則謂“私處”，非“官私”之“私”也。【唐時未通朝籍者亦謂“白身”，《南部新書‧壬》所謂“桂府白身判官”是也。《通俗編》卷五三引《魏書‧食貨志》“白身”[27]、《唐書‧選舉志》“白身”、《元典章‧選格》“白身人員”，則布衣無仕籍之謂，常語尚如此。《霞外捃屑》卷十引《南部新書》以補《通俗編》，而不知“白身”尚有“淨身”之義，又未引陸宣公以補《通俗編》，故拈出之。】

〇卷四三二僕固懷恩《陳情書》：“臣實不欺天地，不負神明，夙夜三思，臣罪有六：（中略）徵兵討叛，使得河曲清泰，賊徒奔亡，是臣不忠於國，其罪一也。（中略）臣不愛骨肉之重，而徇忠義之誠，是臣不忠於國，其罪二也”云云。按全仿李斯《獄中上書》自數七罪筆意。《史記‧李斯列傳第二十七》載此《書》，反言譎陳長篇文字，莫古於此，所謂Irony也，參觀H. Lausberg,Handbuch der literarischen Rhetorik, Bd. I, S. 302: “Die Ironie ist der Ausdruck einer Sache durch ein deren Gegenteil bezeichnendes Wort” usw.; Henri Morier,Dictionnaire de Poétique et de Rhétorique, p. 217: “... on exprime le contraire de ce que l’on veut faire entendre” etc.。又按懷恩《書》有云：“共生異見妄作加諸。”段若膺《經韻樓集》卷五《與章子卿論加字》引其語及引《史通‧采撰篇》、昌黎《諍臣論》謂唐人用《論語》子貢“我不欲人之加諸我也”云云，義訓皆與《說文》合：“加”者，誣也，譄也。而未引《左傳》莊公十年：“犧牲玉帛，勿敢加也，必以信”，杜注：“祝詞不敢以小為大，以惡為美”，正誣譄之謂。至張文成《游仙窟》亦云：“豈敢在外談說，妄事加諸”，則段氏不得見。《戰國策‧秦策一》蘇秦說秦惠王曰：“繁稱文辭，天下不治”，高誘注云：“去本事末，多攻文辭，以相加誣”；《公羊傳》莊公元年：“夫人譖公于齊侯”，何邵公《解詁》：“如其事曰訴，加誣曰譖”；《穀梁傳》昭公二五年：“鸜鵒穴者，而曰巢；或曰：‘增之也’”，范武子注云：“加增言巢爾，其實不巢也”；《三國志‧魏書‧公孫淵傳》裴注引《魏略》載淵《表》云：“緣事加誣，偽生節目”，皆足徵漢、晉人以“加”與“誣”連類，而段氏未引。《漢書‧隽疏于薛平彭傳》：“詔責于定國曰：‘將從東方來者加增之也？’”《禮記‧儒行》：“不加少而為多”，《正義》：“不加增少勝，自以為多，以矜大也。”

〇卷四三二張懷瓘《書斷序》。按詳見第三四八則論《全晉文》卷三十衛恒《四體書勢》，又第四一七則論《全晉文》卷一四四衛鑠《筆陣圖》。懷瓘《序》有云：“或區分而氣運，似兩井之通泉”，“運”字必“連”字之誤。

〇卷四三三張志和存文兩首《鸑鷟》、《濤之靈》皆倣《莊子》。《鸑鷟》風曰：“其孰能大乎吾之大乎而”；雲曰：“其孰能大乎吾之大乎者”；雷曰：“其孰能大乎吾之大乎些”；海曰：“其孰能大乎吾之大乎且”；火曰：“其孰能大乎吾之大乎焉”；日曰：“其孰能大乎吾之大乎歟”；地曰：“其孰能大乎吾之大乎之”；天曰：“其孰能大乎吾之大乎只”；空曰：“其孰能大乎吾之大乎哉”九節，皆語助稠疊，亦即學《大宗師》：“是自其所以乃。且也，相與吾之耳矣，庸詎知吾所謂吾之乎”；《駢拇》[28]：“非乎？而離朱是已；非乎？而師曠是已；非乎？而曾史是已；非乎？而楊墨是已”；《在宥》：“意，甚矣哉！其無愧而不知恥也甚矣！”六代以來，解學漆園而頗能肖者始此，向來無人拈出。亦如《史記》中有學《莊子》逼肖處，如《扁鵲倉公列傳》中治虢太子一節，尟知之者。

〇卷四三三陸羽《論徐顏二家書》：“徐吏部不授右軍筆法，而體裁似右軍；顏太保授右軍筆法，而點畫不似。何也？有博識君子曰：‘蓋以徐得右軍皮膚眼鼻也，所以似之；顏得右軍筋骨心肺也，所以不似。’”。按同卷陸羽《僧懷素傳‧贊》與此文無一字異，誤附《懷素傳》後，宜刪。《傳》紀素師書學淵源，皆素師《自序》所未載。“抱顏魯公脚唱賊”云云，純乎禪宗習氣，視魯公《張長史十二意筆法記》卷三三七：“長史左右眄視，拂然而起”等舉動，更譸張為幻矣！

〇卷四三六殷璠《河嶽英靈集序》。按前半與今世此《集》首載《序》不同。《序》曰：“夫文有神來、氣來、情來，有雅體、野體、鄙體”等語，《全唐文》皆無。《序》後有《集論》一篇，《全唐文》亦未收，殊不可解。卷四五六《》實采之《中興間氣集》卷上，忽摭取一篇，亦不倫不類（卷八二九韓偓《香奩集自序》亦節去“余溺章句，信有年矣”一大段，僅存末段）。《唐文拾遺》皆未拈出。

〇卷四三八李訥《記崔侍御遺事》。按此乃唐人筆記中載李訥夜登越城樓，聞盛小叢歌“鴈門山上鴈初飛”事。所謂“李尚書”者，即訥也。何得羼入訥自撰文字中？

〇卷四四○徐浩《書法論》。按季海此篇佳語都出盜襲，如“虞得其筋，褚得其肉，歐得其骨”云云。“夫鷹隼乏彩，翬翟備色”一節，全取之《文心雕龍‧風骨篇》。又云：“必以一時風流，千里面目”，“千里面目”語，本之《顏氏家訓‧雜藝篇第十九》引諺云：“尺牘書疏，千里面目”，非謂書法也。卷四三二張懷瓘《書斷序》云：“及夫身處一方，含情萬里，披封睹跡，欣如會面，又可樂也”，與季海用意正同，似不為書蹟拙者及倩人代者地，何哉？

〇卷四四一蕭森《京兆府美原縣永仙觀碑文》：“於是集晉右軍王羲之書，勒《清淨智慧觀身經》，銘碑刻石。”按指觀主田名德也。僧懷仁集右軍書《聖教序》及《心經》，僧大雅集右軍書《鎮國大將軍□文碑》，得此道士而三。

〇卷四四三程浩《雷賦》：“及夫白日雨歇，長虹霽後，（中略）蓄殘怒之未洩，聞餘音之良久。”按簡齋《雨晴》詩“樓外殘雷氣未平”，“氣”字易“怒”字更妙。余讀木玄虛《海賦》，最賞其“輕塵不飛，纖蘿不動；猶尚呀呷，餘波獨湧”，以為深得風雖定而水尚壯，如班孟堅《東都賦》所謂“馬踠餘足，士怒未渫”者，程賦、陳詩亦同此觀。【《莊子‧天道篇》：“似繫馬而止也，動而持，發也機”，郭注：“志在奔馳”（宣云：“志在馳騖，欲動而強持，發如機迅”）。】【顏延之《赭白馬賦》：“踠迹迴唐，畜怒未洩。”】【李秀蘭《三峽流泉歌》：“迴湍瀨曲勢將盡，時復滴瀝平沙中。”】【《國朝詩別裁》十四王攄《呂城病歸》：“身如枯葉方愁落，心似殘潮未肯平。”】


[1]語原作“兩枚棗子如何泡茶？”

[2]原文此處以弧線標示“dark”與前一“light”（明）字相屬，“heavy”與後一“light”（輕）字相屬。

[3]“左傳”原作“左公”。

[4]“上意由是茫然”原作“由是上意茫然”。

[5]“毋煚”原作“毋旻”（前者見《全唐文》，後者見《太平廣記》）。

[6]“長夜郡”原作“長夢郡”。

[7]“龍華慧居”原作“瑞鹿遇安”。

[8]“眠中”原作“夢中”。

[9]原文脫落“心”字。

[10]“老木”原作“老水”。

[11]“今宵”原作“今朝”，《管錐編‧列子張湛註‧八‧楊朱》引此亦誤（三聯書局2007年版，793頁）。

[12]“不雅”原作“不佳”，“以兹”原作“以此”。

[13]“東、西、南”原作“東、西、北”。

[14]《管錐編‧史記會註考證‧四九‧司馬相如列傳》引此，“安可誣”作“何可負”（三聯書局2007年版，576頁）。

[15]“從從”原作“忽忽”，“自由結婚”作“自由婚姻”《管錐編‧史記會註考證‧四九‧司馬相如列傳》引此亦同（同上，577頁）。

[16]“三九六”原作“三九○”。

[17]原文脫落“辭”字。

[18]“宋中丞”原作“張中丞”。

[19]“許子真”原作“許子貞”。

[20]《瑯嬛記》作《玄虛子仙志》。

[21]原文脫落作者名。

[22]原文脫落“夫人咸陽”四字。

[23]“G.M. Hopkins”原作“G.F. Hopkins”。

[24]“卷六二一”原脫“一”字。

[25]“卷六”原作“卷九”，“介之推妹”脫落“妹”字。

[26]此節原插補於卷四三○李翰《進張巡中丞傳表》後，依序移此。

[27]“卷五”原作“卷三”。

[28]“駢拇”原作“應帝王”。