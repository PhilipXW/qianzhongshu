《容安馆札记》733则


七三三


續七三一則：

《全唐文》卷二九四王泠然《論薦書》洋洋三千七百二十五字，篇末乃云：“此書上論不雨，陰陽乖度，中願相公進賢為務，下論僕身求用之路”，一若恐張燕公讀之不得要旨，而為提綱挈領者，可笑也。【《史記‧太史公自序》結處歷數各篇：“作五帝本紀第一”云云，“著十二本紀”云云，“凡百三十篇”云云，其嚆矢也。】【《西遊記》九十九回靈山上重數八十難；《西洋記》八九回至九○回陰司崔判官判一干無罪枉死鬼案凡三十二宗，即寶船下西洋一路所殺之番邦將士，逐一重提；《野叟曝言》一百四十九、一百五十回百壽堂間燕，百齣戲文，逐事重提；Romeo & Juliet, V. iii, Friar Laurence重述本事（參觀A.W. Schlegel,Kritische Schriften und Briefe, W. Kohlhammer Verlag, Bd. I, S. 135），皆用此法而得竅者。】《與御史高昌宇書》：“貴人多忘，國士難期。”按上句流傳，已成俗諺，錢竹汀《恒言錄》卷六即謂出泠然此《書》。《史記‧陳涉世家》云：“涉少時，嘗與人傭耕，輟耕之壟上，悵恨久之，曰：‘苟富貴，無相忘’”；《外戚世家》云：“薄姬少時與管夫人、趙子兒相愛，約曰：‘先貴無相忘’”；“衛子夫上車，平陽公主拊其背曰：‘行矣，彊飯，勉之！即貴，無相忘。’”皆冀其能貴，更冀其貴而能不忘故舊也。端賴泠然一語，點破貪癡妄想。Cf. Tocqueville: “En politique on périt souvent pour avoir trop de mémoire” (J. Pommier,Creations en littérature, p. 25).

〇卷二九四王泠然《與御史高昌宇書》：“僕稍善文章，每蒙提獎。”按卷二一四陳子昂《為蘇令本與岑內史啟》云：“然親貴盈朝，豈忘提獎”；陸龜蒙《襲美先輩以龜蒙所獻五百言既蒙見和復示榮唱至於千字提獎之重蔑有稱實再抒鄙懷用伸酬謝》。王壬秋《日記》好用“提愛”，如光緒三十一年五月十二日：“譚兒來，云求提愛”；十四日：“胡子靖追來，求提愛，諾諾連聲”；三十二年二月廿七日：“衹得延見，大要不離提愛者近是”；六月廿二日：“前傭婦湛來，求提愛，老不可愛矣”等等，推愛提拔之意耶？

〇卷三○一呂向《美人賦》詞頗蹇吃。白香山《上陽人》自注云：“天寶末，有密采豔色者，當時號‘花鳥使’，呂向獻《美人賦》以諷之。”元稹《上陽人》自注略同。卷四四七竇泉《述書賦》稱向“歐鍾相雜，自是一調；其於小楷，尤更巧妙”，自注：“呂以《美人賦》忤上，賴張說進諫得釋。”

〇卷三○一何延之《蘭亭始末記》：“字有重者，皆構別體。其中‘之’字最多，乃有二十許字，變轉悉異，遂無同者。”按米南宮《寶晉英光集》卷三《題永徽中所模蘭亭敘》七古云：“二十八行三百字，之字最多無一似。”右《全唐文》卷二六五蔡希綜《法書論》亦云：“每書一紙，有重字，亦須字字意殊”；卷四四七竇泉《述書賦下》云：“虔禮凡草，閭閻之風，千紙一類，一字萬同”；趙彥衡《雲麓漫鈔》卷一云：“高宗嘗書《車攻篇》賜樞密沈公與求必先，字甚大，重字皆更一體書。”余舊見米顛《多景樓記》真蹟，“景”字、“樓”字皆十餘疊，均構別體，正右軍遺法也。又新覩故宮所藏神龍本《蘭亭》墨跡，神采煥發，定武《蘭亭》等石拓本皆可廢矣！黃伯思《東觀餘論》卷下《題集逸少書聖教序後》稱其中字與右軍遺帖所有纖微克肖，今徵之神龍本中，“崇”字、“流”字、“風”字、“觀”字、“夫”字、“懷”字、“閒”字、“趣”字、“殊”字、“然”字、“靜”字、“攬”字、“精林”字等，與《聖教序》中字不爽錙銖。諸本便略存影響，非神龍本不能見懷仁模寫之精、來歷之確，而非《聖教序》亦不能證神龍本之最得右軍真面目也。【胡書農敬《《崇雅堂詩鈔》卷五《閻立本畫蕭翼賺蘭亭圖》：“脩書昔讀延之紀，此舉深疑近兒戲《全唐文》所收何延之記敘蕭賺《蘭亭》事甚詳。却看閻令與同時，寫入丹青狀無異”云云。按似未見《攻媿集》卷七十一《跋袁起巖所藏閻立本畫蕭翼賺蘭亭圖》，而詞意全同。】

〇卷三○四韓琬《睿宗論時政疏》：“不務省事，而務捉搦。”按卷二五四蘇《禁斷女樂敕》云：“仍令御史金吾，嚴加捉搦”；卷七○六李德裕《亳州聖水狀》云：“臣於蒜山，已加捉搦”；卷八五五馬承翰《請禁走馬宮人奏》云[1]：“如有故違，走馬者不問是何色目人，並捉搦申所司”；《太平廣記》卷一六三《白馬寺》（《朝野僉載》）：“自後捉搦僧尼嚴急”；《舊唐書‧高宗紀下》永隆二年正月詔李義玄：“卿可嚴加捉搦”；《朝野僉載》卷一：“神武皇帝……自後捉搦僧尼嚴急”；《北齊書》卷十五《庫狄士文傳》：“令人捕搦”；《隋書》卷七十四《酷吏傳》作“令人捕捉”；古樂府《捉搦歌》首唱詞意凄苦，亦羈囚語也。即後世所謂“捕捉”也。

〇卷三○五梁高望《雲居寺石浮圖銘》：“於是清信士易州新安府折衝都尉李文安。”按卷二九五徐鍔《大寶積經述》云：“有清信佛弟子前少府監丞李式顏等”；卷四○八張鍊《尊勝阤羅尼寶幢銘》則云：“別有諄諄耆年，兼諸信士”；後世衹言“信士”而已。《唐文拾遺》卷六三本願寺銅鐘銘碑陰亦云：“清信士等”；《太平廣記》卷五十九《梁母》（《集仙錄》）：“汝為我謝東方諸清信士女”；《法苑珠林》卷五十引《無上依經》：“若有清信人，布施四方僧”；卷一百六：“優婆塞者，諸經亦云清信士，亦云近佛男；優婆夷者，亦云清信女，亦云近佛女。”

〇卷三百六張楚《與達奚侍郎書》亦干乞之奇文，動以貧賤故舊之情，與王泠然《與御史高昌宇書》，一則老氣橫秋，一則盛氣逼人，可謂同工異曲。

〇卷三一四李華《含元殿賦》用意殊新（“建都營室，必相地形，詢卜筮，考以農隙，工以子來，虞人獻山林之榦，太史占日月之吉，雖班、張、左思，角立於前代，未能備也”）。文體學漢賦之瑰瑋，而去其板重填砌，於唐人賦中，庶幾復古高跡者矣。卷三一八《言醫》亦有《七發》之意，而不盡落窠臼，惜詞句均粗糙。遐叔筆力排奡，送行諸《序》頗能擺脫套語，然尚不如元次山送行《序》之盡去匡格。至於“磨瓏礲去圭角，浸潤著光精”[2]，則初未夢見，惟《弔古戰場文》卷三二一一篇跳出耳。卷三八八獨孤及《檢校尚書吏部員外郎趙郡李公中集序》謂子昂“以雅易鄭”，遐叔、茂挺“勃焉復起”[3]，“識者謂之文章中興”，蓋當時羣兒自貴如是。

〇卷三一四李華《望瀑泉賦》：“彼廬山浮重湖之上兮，峩極天之峻壁。（中略）孤流皎皎於蒼梁，翠淙千仞兮懸帛；玉繩縋於寥天，銀河垂於廣澤。”按太白《望廬山瀑布》之“飛流直下三千尺，疑是銀河落九天”（卷三四九李白《秋於敬亭送從侄耑遊廬山序》：“瀑布天落，半與銀河爭流”）；徐凝《廬山瀑布》之“今古長如白練飛，一條界破青山色”，皆於此《賦》見端倪矣。

〇卷三一五李華《贈禮部尚書清河孝公崔沔集序》：“文章本乎作者，而哀樂繫乎時。本乎作者，六經之志也；繫乎時者，樂文武而哀幽厲也。（中略）夫子之文章，偃、商傳焉，偃、商歿而孔伋、孟軻作，蓋六經之遺也。屈平、宋玉哀而傷，靡而不返，六經之道遯矣。”按《文心雕龍‧宗經》以後，首拈六經為文章之本；昌黎《進學解》、《送孟東野序》以前，首以孟子與屈平為一家眷屬。雖昌黎推孟、屈同工善鳴，而遐叔斥屈失六經之道，要同歸於文章則一也。遐叔《揚州功曹蕭穎士文集序》（卷三一五）云：“君以為六經之後，有屈原、宋玉，文甚雄壯，而不能經。厥後有賈誼，文詞最正，近於理體。枚乘、司馬相如，亦瓌麗才士，然而不近風雅。揚雄用意頗深，班彪識理，張衡宏曠，曹植豐贍，王粲超逸，嵇康標舉，此外皆金相玉質，所尚或殊，不能備舉。左思詩賦有《雅》、《頌》遺風，干寶著論近王化根源，此後敻絕無聞焉。近日陳拾遺子昂文體最正”云云，可相參觀（卷三二三蕭穎士《贈韋司業書》云：“僕平生屬文，格不近俗，凡所擬議，必希古人，魏晉以來，未嘗留意”云云，蓋夸大之詞，不如遐叔所記為近實也）。薄屈、宋、相如，而取王、嵇、左、干，不如昌黎所見之卓。亦以駢、散尚合，李、杜未起，故詩如太沖，文若令升，皆未至等諸自鄶耳。不數及馬遷，尤非具眼。卷三一七李華《三賢論》記“蕭以史書為繁，尢罪子長不編年陳事，而為列傳，後代因之，非典訓也，將正其失”云云，卷三二三蕭穎士《贈韋司業書》云：“有漢之興，舊章頓革。馬遷唱其始，班固揚其風，《紀》、《傳》平分，《表》、《志》區別。其文複而雜，其體漫而疏”云云，文中子《中說‧王道篇》：“吾視遷、固而下，述作何其紛紛乎”云云，《天地篇》：“史之失，自遷、固始也”云云，蓋初唐人議論，雖言史法，而於《史記》描摹人物了無賞會。揣而可知，昌黎《進學解》曰：“太史所錄”，真特識也！昌黎以前，惟權載之獨具隻眼，《全唐文》卷四九五《醉說》乃其談藝宗旨，有云：“六經之後，班馬得其門，其或愨如中郎，放如漆園”，拈出莊生、馬遷上接六經，此劉彥和之所未窺（《文心雕龍‧諸子篇第十七》稱孟、荀、管、晏、韓非、《呂覽》、列禦寇而不及莊子，《史傳篇第十六》不及《史記》，《才略第四十七》稱史公《士不遇賦》“麗縟成文”），而昌黎之心得也。卷五一八梁肅《常州刺史獨孤及集後序》載及語曰：“後世雖有作者，六籍其不可及已。荀孟樸而少文，屈宋華而無根。有以取正，其賈生、史遷、班孟堅云爾”（參觀第五七五則論《嵩山文集》卷十五《答賈子莊書》），又卷五二二《祭獨孤常州文》記其言曰：“為學在勤，為文在經”，蓋稱班、馬而不取孟、屈，又不及莊生，是亦勿如昌黎之為知言。卷五三八裴度《寄李翺書》力非古文，尤斥昌黎，而其文即不為偶儷聲韻所拘，已是散文。歷數文家，周、孔以下，荀、孟、騷人賈、揚、劉、董、兩司馬，亦隱隱秉韓公議論矣。卷五七三柳宗元《與楊京兆憑書》云：“博如莊周，哀如屈原，奧如孟軻，壯如李斯，峻如馬遷，富如相如，明如賈誼，專如揚雄”；又云：“今之後生為文，希屈、馬者，可得數人；希王褒、劉向之徒者，又可得十人；至陸機、潘岳之比，累累相望”；卷五七五《答韋中立論師道書》云：“本之《書》以求其質，本之《詩》以求其恆，本之《禮》以求其宜，本之《春秋》以求其斷，本之《易》以求其動，此吾所以取道之原也。參之穀梁氏以厲其氣，參之孟、荀以暢其支，參之莊、老以肆其端，參之《國語》以博其趣，參之《離騷》以致其幽，參之太史以著其潔，此吾所以旁推交通而以為之文也”；《報袁君陳秀才避師名書》云：“當先讀六經，次《論語》、孟軻書，皆經言。《左氏》、《國語》、莊周、屈原之詞，稍采取之，穀梁子、太史公甚峻潔，可以出入。（中略）其歸在不出孔子。（中略）求孔子之道，不於異書”云云，蓋與昌黎脗合。卷六三五李翺《答朱載言書》：“六經之後，百家之言，老聃、列禦寇、莊周、鶡冠、田穰苴、孫武、屈原、宋玉、孟子、吳起、商鞅、墨翟、鬼谷子、荀況、韓非、李斯、賈誼、枚乘、司馬遷、相如、劉向、揚雄，皆自成一家。”卷六八五皇甫湜《答李生第二書》亦以“屈原、宋玉、李斯、司馬遷、相如、揚雄之徒”繼“聖人之文”（參觀七二則）。

〇卷三一五李華《送張十五往吳中序》：“邯鄲遐叔，風病目疾，家貧不能具藥，爰以言自醫。”按卷三一八《言醫》云：“晉侯方圖秦，既而有疾。秦伯使醫和視之，將行，戒之曰：‘鄰國相病，大夫何以為行？’對曰：‘臣不發藥石，請以詞痊晉侯，而國無害’”云云[4]，即此意。

〇卷三一五《送觀往吳中序》：“見觀送蘭州兄詩，敬不逾節，情而中禮。（中略）永泰二年四月庚寅，叔父華序。”按元賓貞元八年進士登第，後此二十八年，而韓退之《李元賓墓志銘》云：“二十四舉進士，三年登上第”[5]，“年二十九客死”，李習之《與陸傪書》亦謂元賓“年止於二十九”[6]。則永泰二年衹呱呱一歲兒耳，必有誤，前人未道及此者。

〇卷三一七李華《三賢論》。按“三賢”指元魯山、劉捷卿、蕭茂挺，皆同時人[7]。卷二七九潘好禮《徐有功論》亦皆昌黎《諍臣論》所昉。

〇卷三一九李華《荊州南泉大雲寺故蘭若和尚碑》記“南北教門”、“修行功用”、“人無信根”（“問：‘人無信根，如何勸發？’曰：‘兒喉既閉，乳母號慟，大悲無緣，亦為歔欷’”）三問，若禪宗公案比語，見之記載者，莫早於此。

〇卷三一九李華《東都聖善寺無畏三藏碑》：“突厥之妻，有以手按其乳，乳為三道，飛注和尚口者，乃合掌端容曰：‘此我前生母也。’”按《雜寶藏經》卷一：“小夫人於樓上語賊云：‘汝是我子，若不信者，張口仰向。’即以兩手捋乳，乳作五百道，俱墜千子口中。”[8]法顯《佛國記》摭取之，《水經注》卷一復加稱引，即此事所祖。贊寧《高僧傳三集》卷二《善無畏傳》又本之遐叔《碑》文。

〇卷三二一李華《弔古戰場文》。按參觀第二八三則論賈捐之《棄珠崖議》。“其存其歿，家莫聞知；人或有言，將信將疑”即Erckmann-Chatrian,Histoire d’un conscrit de 1813: “... et les pauvres vieux espéraient toujours, pensant: ‘Peut-êire que notre garçon est prisonnier... Quand la paix sera faite, il reviendra... Combien sont revenus qu’on croyait morts!’” (Contes et Romans Nationaux et Populaires, J.-J. Pauvert Éditeur, IV, p. 4)。“秦歟漢歟？將近代歟？”按竇庠《夜行古戰場》：“不知秦與漢，徒欲弔英靈。”

〇卷三二三蕭穎士《與崔中書圓書》：“承舊愛之故，惠提獎之私。”按卷二一四陳子昂《為蘇令本與岑內史啟》云：“然親貴盈朝，豈忘提獎。”

〇卷三二三蕭穎士《贈韋司業書》都四千四百六十二字，又長於王泠然自薦書。自言“援毫襞紙，見推疾速。自今月五日始作書，首末千餘言，經半旬乃就，加之筆札，斯亦勤矣。誠知殊翦截之清詞，長謬悠之曼說”云云，蓋自知其曼衍冗沓也。昌黎以前，唐人古文尚不中法度如此！却又張脈僨興，乏漢、魏人游行自在之致。“惟又酒性不多”至“但思臨長風一大叫耳”一節[9]，最蕭散有韻度。詞意矜傲，誠所謂“褊介”者，與王泠然、李太白之誇誕者大異。末有云：“挺而走險，何公之門不可曳長裾乎？”太白《上安州裴長史書》（卷三四八）亦云：“黃鵠舉矣。何王公大人之門不可以彈長劍乎？”皆本鄒陽《諫吳王濞書》：“飾固陋之心，則何王之門不可曳長裾乎？”

〇卷三二五王維《與魏居士書》以孔子“無可無不可”牽合之釋氏“等同虛空”，勸居士出仕，斥許由、嵇康、陶潛皆障於事而未明心，非為達道【張爾岐《蒿菴閒話》深非摩詰此數語，云：“見解乃爾！據此而推，《鬱輪袍》非誣也”】，即《維摩詰所說經‧弟子品第三》：“不捨道法而現凡夫事，是為宴坐”（肇注：“小乘障隔生死，故不能和光。大士美惡齊旨，道俗一觀。故終日凡夫，終日道法也”）；《觀眾生品第七》：“是華無所分別，仁者自生分別想耳！若於佛法出家，有所分別，為不如法；若無所分別，是則如法”；《摩訶止觀》卷二五：“在家之人，帶妻挾子，官方俗務，皆能得道”；三祖僧璨《信心銘》云：“至道無難；唯嫌揀擇”；釋彥琮《通極論序》《全唐文》卷九○五云[10]：“發心即是出家，何關落髮？棄俗方稱入法，豈要抽簪？”右丞謂：“長林豐草，豈與官署門闌有異乎？異見起而正性隱”；《世說‧言語第二》：“竺法深在簡文坐，劉尹問：‘道人何以游朱門？’答曰：‘君自見朱門，貧道如游蓬戶’”；李華《潤州鶴林寺故徑山大師碑銘》《全唐文》卷三二○云：“是法平等。故饋甘味而不辭，同於糗糒；奉上服而不拒，齊於敝褐”；盧簡求《杭州鹽官縣海昌院禪門大師塔碑》《全唐文》卷七三三云：“秔稌糗餌，蔬果飴糖。無精粗之分別，無凶札之隆殺”；許籌《嵩嶽珪禪師影堂記》《全唐文》卷七九○記元珪謂嶽神曰：“雖娶非妻也，雖嚮非取也，雖柄非權也，雖作故也，雖醉非惛也。若能無心與萬物，則羅欲不為淫，福淫禍善不為盜，濫誤混疑不為殺，先後違天不為妄，惛荒顛倒不為醉”（《五燈會元》卷二全同，參觀《維摩詰所說經‧方便品第二》維摩詰“雖為白衣”一節，《佛道品第八》“行於非道是為通達佛道”一節）；《五燈會元》卷十七黃龍祖心：“愚人除境不忘心，智者忘心不除境”[11]【《五燈會元》卷十七寶覺語：“愚人除境不忘心，智者忘心不除境”】【屠長卿《鴻苞集》卷二十八論“離境修行”與“即境調心”；卷三十七論“真定”引古人云：“凡人除境不除心，聖人除心不除境”，又卷三十五、三十七論“除心不除境”】【Montaigne,Essais, I. 39: “Da le solitude” (Pléiade, pp. 141-2);《抱朴子‧內篇‧明本第十》云：“上士得道于三軍，中士得道于都市，下士得道于山林”】；卷二十紹悟曰：“朝往西天，暮歸東土，亦是禁足。百花叢裏坐，淫坊酒肆行，亦是禁足。雖然如是，不曾動著一步”；吳昌齡《東坡夢》第一齣東坡云：“溪河楊柳影，不礙小舟行。佛在心頭坐，酒肉穿腸過”【闕名《大劫牢》第四折魯智深：“酒肉穿腸過，佛在心頭坐”】，佛印云：“萬花叢裏過，一葉不沾身”（末二語亦見《度柳翠》第一齣月明和尚語）【The Rape of Lucrece, 1655: “Though my gross blood be stain’d with this abuse, / Immaculate & spotless is my mind; / That was not forc’d; that never was inclin’d / To accessary yieldings, but still pure / Doth in her poison’d closet yet endure” (Complete Works, ed. G.L. Kittredge, p. 1488); Livy, I, lviii: “mentem peccare, non corpus, et unde consilium afuerit culpam abesse”; Machiavelli, Il Principe, III. xi, Frate Timoteo a Lucrezia: “Quanto all’atto, che sia peccato, questa è una favola, perchè la volontà è quella che pecca, non il corpo” (Opere, a cura di M. Bonfantini, p. 1014);Il Decamerone, III. 8, L’abate alla moglie di Ferondo: “non vi meravigliate, perché per questo la santità non diventa minore: essa risiede nell'anima e quel che vi chiedo è un peccato del corpo” (Hoepli, p. 219)】【又第七九八則論《紅樓夢》第三十一回】，均相發明。【梁元帝《全德志論》：“物我俱忘，無貶廊廟之器；動寂同遣，何累經綸之才？雖坐三槐，不妨家有三徑；接五侯，不妨門垂五柳。”】【司馬承禎《坐忘論》。】【《夷堅支‧丁》卷十《鍾離翁詩》：“但令心似蓮花潔，何必身將槁木齊？”】【《悟真篇‧上》七言四韻之五[12]：“須知大隱居廛市，何必深山守靜孤”（卷下《西江月‧之二》）。】【張功甫鎡《賞心樂事‧自序》：“昔賢有云：‘不為俗情所染，方能說法度人。’蓋光明藏中，孰非遊戲？若心常清淨，離諸取著，於有差別境中，而能常入無差別定，則淫坊酒肆，徧歷道場；鼓樂音聲，皆談般若。倘情知物隔，境境逐源移，如鳥黏黐，動傷軀命，又烏知說法度人者哉！”[13]】【《山谷內集》卷十四《次韻石七三之六》：“看著莊周枯槁，化為胡蝶翾輕。人見穿花入柳，誰知有體無情”（《外集》五《春遊》：“身為胡蝶夢，本自不漁色”）。】【元覺《答朗禪師書》（卷九一三，《永嘉集》作《勸友書第九》）云：“忘山則道性怡神，忘道則山形眩目。是以見道忘山者，人間亦寂也。見山忘道者，山中乃喧也。（中略）如其三毒未祛，六塵尚擾。身心自相矛盾，何關人山之喧寂耶？（中略）智圓則喧寂同觀，悲大則怨親普救。（中略）是以釋動求靜者，憎枷愛杻也；離怨求親者，厭檻欣籠也。（中略）刼奪毀辱，何曾非我本師？叫喚喧煩，無非寂滅”（卷九一五元朗《招元覺大師山居書》有云：“鋤頭當枕，細草為氈。世上崢嶸，競爭人我，心地未達，方乃如斯”）；周密《武林舊事》卷十張約齋鎡《賞心樂事》：“昔賢有云：‘不為俗情所染，方能說法度人。’蓋光明藏中，孰非遊戲？若心常清淨，離諸取著，於有差別境中，而能常入無差別定，則淫坊酒肆，徧歷道場；鼓樂音聲，皆談般若。倘情知物隔，境境逐源移，如鳥黏黐，動傷軀命，又烏知說法度人者哉”；《後漢書‧逸民傳‧戴良》：“母卒，兄伯鸞居廬啜粥，非禮不行，良獨食肉飲酒，哀至乃哭，而二人俱有毀容。或問良曰：‘子之居喪，禮乎？’良曰：‘然。禮所以制情佚也。情苟不佚，何禮之論！夫食旨不甘，故致毀容之實。若味不存口，食之可也。’”】【《瑯嬛記》卷上引《禪林實語》記偈云：“世有男女相，此人自分别。（中略）淨淫無差別，即汝妙明心”；Havelock Ellis,Foutain of Life, May 2, 1918 (pp. 252-3): “I remember reading of an Indian prophet of olden time who wandered about the country accompanied by his disciples. Early one morning they were aroused by the muezzin from a neighboring minaret, calling for prayer. ‘The voice of God!’ exclaimed a zealous disciple awaking the slumberers. It chanced that from one of them as he roused himself from sleep there broke as it were the sound of wind. ‘And that also is the voice of God,’ said the Teacher.”】Heine,Die romantische Schule, Buch I: “Es ist leider wahr, wir müssen es eingestehen, nicht selten hat der Pantheismus die Menschen zu Indifferentisten gemacht... Aber das ist eben der Irrtum: Alles ist nicht Gott, sondern Gott ist Alles; Gott manifestiert sich nicht in gleichem Masse in allen Dingen” (Sämtl. Werk., Verlag von A. Weichert, Bd. VIII, S. 165); Bergson,La Pensée et le Mouvant, p. 60: “Peu m’importe qu’on dise ‘Tout est mécanisme’ ou ‘Tout est volonté.’ Dans les deux cas ‘mécanisme’ et ‘volonté’ deviennent synonymes d’ ‘être’. Là est le vice initial des systèmes philosophiques. Ils croient nous renseigner sur l’absolu en lui donnant un nom. Le mot peut avoir un sens défini quand il désigne une chose; il le perd dès que vous l’appliquez à toutes choses. Mais plus vous augmenterez l’extension du terme, plus vous en diminuerez la compréhension. Quand le mot en vient à désigner tout ce qui existe, il ne signifie plus que l’existence.”[14]無揀擇論之敗缺弊病，盡此二家之說。又雖然羅什娶妻，寶誌食鱠，正未許《清異錄》卷一《釋族門》所記“烟粉釋迦”、“有房室如來”、“豬羊鷄鴨三昧正受”諸惡僧藉口。否則如《水滸》第五回魯智深自言“不忌葷酒，遮莫甚麼渾清白酒，都不揀選，牛肉狗肉，但有便吃”；第四十五回寫海闍黎“草庵中去覓尼姑，方丈內來尋行者”，皆得為無揀擇大道矣！右丞此《書》末自言“年且六十”，豈渾忘三數年前凝碧池頭情景耶？受署偽官，殆亦平等觀，而不起異見耶？《謝除太子中允表》、《責躬薦弟表》（卷三二四）皆自愧陷賊偷生，正其笑淵明所謂“終身慙”者也。駟不及舌，幾乎恬不知恥矣！參觀五一四則論《龜山先生集》卷十二《語錄》。又按右丞臨賊時情事，卷三二六《大唐故臨汝郡太守贈秘書監京兆韋公斌神道碑銘》中自述最詳，竊疑詞有夸飾，未必全可徵信，有云：“刀環築口，戟枝叉頸”，卷三二四《為薛使君謝婺州刺史表》亦云：“未暇施力，旋復陷城。戟枝叉頭，刀環築口。”【《吕氏春秋‧知分》：“直兵造胷，句兵鉤頸。”】【《日知錄》19：“古來以文詞欺人者，莫若謝靈運，次則王維。”[15]】【吳仰賢《小匏菴詩話》卷一[16]：“讀右丞《謝除太子中允表》，涕泣引罪，無諱無飾，此又豈今人所能耶？如……‘情雖可察，罪不容誅’、……‘豈不自愧於心’、‘亦復何施其面’。”】

〇卷三二五王維《西方淨土變畫讚》：“稽首十方大導師，能於一法見多法”云云，《繡如意輪像讚》：“菩薩神力不思議，能以一身遍一切”云云，皆仿佛經偈語體，前此為釋氏作文所未有也，亦右丞精熟內典之證。卷三五○李白《金銀泥畫西方淨土變相讚》亦學此體（“向西日沒處，遙瞻大悲顏”云云），不似右丞之逼肖也。

〇卷三二七王維《六祖能禪師碑銘》：“弟子曰神會，遇師於晚景，聞道於中年。（中略）謂余知道，以頌見託。”按《神會語錄第一殘卷》：“侍御史王維在臨湍驛中問和上：‘若為修道，得解脫淨，若更起心？’和上答：‘眾生若有修，即是妄心，不可得解脫。’王侍御驚楞”云云。

〇右丞駢文輕快調利，一洗縟重之習，與宋之問俱為有詩有筆者，陳子昂不如也。每以成語作對，已啟宋四六，如《六祖能禪師碑銘》云：“天何言哉，聖與仁豈敢；子曰賜也，吾與汝勿如”；《送高判官從軍赴河西序》云：“舊友拜塵，群公書幣。祁大夫老矣，武安侯問乎”；《送鄆州須昌馮少府赴任序》云：“促飯中廚，子不可以蔬食；送車出郭，吾不可以徒行”此類是也。《文心雕龍‧麗辭篇》云：“偶辭胸肊，言對所以為易也；徵人之學，事對所以為難也。”當時以經史成語作對之風未興，故彥和云然。實則如宋人四六所為，正自不易。《煙嶼樓筆記》卷七云：“近世駢文，專效六朝、初唐，鄙宋四六。不知宋四六清空一氣，胸中無萬卷書，而性靈又不能運用之者，不能造其精微。若六朝、初唐，則但費數月光陰，剽掠字句作摘本，便可吃著不盡。”語雖過激，亦足矯枉。

〇卷三三○史承節《鄭康成祠碑》。按所載康成《戒子書》首句與《後漢書》本傳所傳異一字，《癸巳存稿》卷七有攷訂。

〇卷三三一王昌齡《弔軹道賦》：“長林之墟，荒草無垠；躊躇訪古，隱嶙如存。耆老曰‘此秦之軹亭也’，莫不隕泣而傷魂。”按大類李遐叔《弔古戰場文》發端，惜後段不稱。遐叔《揚州龍興寺經律院和尚碑》卷三二○云：“詞人汜水尉王昌齡等所共瞻奉”云云，亦資掌故。

〇卷三三二房琯《上張燕公書》：“或議相門重深，賤士罕及。（中略）思所以自奇，圖左右見異，僭用舊禮，獻此琬珪。冀贄列得啟其書，書窮思見其人矣。”[17]按真是以賂干進矣！不識燕公亦返其壁否？次律相門之後，故能辦此。寒士孤窮，無寶可懷，將何以堪？

〇卷三三五萬齊融《阿育王寺常住田碑》：“我聞語寂滅者，本之以不生，而菩薩不能去資生立法；談逍遙者，存之以無待，而神人不能亡有待為煩。”按卷一四三李百藥《化度寺故僧邕禪師舍利塔銘》云：“涉無為之境，絕有待之累。”“有待”即“資生”，指衣食言。《世說‧雅量篇》：“郗嘉賓崇釋道安德，餉米千斛。道安答直云：‘損米，愈覺有待之為煩’”，萬氏碑文語本此。《莊子‧逍遙游》論列子御風云：“猶有所待者也”，郭象注暢論“有待”、“無待”之旨。《世說‧文學篇》劉孝標注述向、郭逍遙義曰：“物之芸芸，同資有待。”然《齊物論》記景謂罔兩曰：“吾有待而然者耶？吾所待又有待而然者耶？”不僅出《逍遙游》也。《南齊書‧張融傳》：“《與從叔永書》云：‘世業清貧，民生多待’”；謝靈運《山居賦》（《全宋文》卷三十一）：“生何待於多資，理取足於滿腹”[18]，自注：“人生衣食足，則歡有餘，何待多須”；梁元帝《金樓子‧自序》：“常貴無為，每嗤有待”；駱賓王《帝京篇》云：“相顧百齡皆有待，居然萬化咸應改”；陳與義《對酒》云：“人間多待須微祿”，雖用莊子字面，已是釋氏假借義，智者《摩訶止觀》卷四所謂“有待之身，必假資藉”是也。“待”即須之意。道宣《高僧傳二集》卷二十四《靜琳傳》：“嘗居山谷須粒有待患繁，乃合守中丸一劑，可有斗許，得支一週。琳服延之，乃經三載，便利之際，收洗重服。”[19]

〇卷三三七顏真卿《張長史十二意筆法記》：“曰：‘補謂不足，子知之乎？’曰：‘豈不謂結構點畫或有失趣者，則以別點畫傍救之謂乎？’曰：‘損謂有餘，子知之乎？’曰：‘豈不謂趣長筆短，常使意勢有餘，點畫若不足之謂乎？’”[20]按“損謂有餘”微言精理，即心理學所謂“孕蘊”(Prägnanz)是也（參觀Fr. Dorsch,Psychologisches Wörterbuch, 6terev. Aufl. 1959, S. 238-9）。近人E.H. Gombrich以之論畫：“The artists could only achieve their aim by shifting something of the load of creation on to the beholder... The more vital the feature that is indicated by the context & yet omitted, the more intense seems to be the process that is started off”[21]etc. (“Meditations on a Hobby Horse”, in Morris Philipson ed.,Aesthetics Today, “Meridian Books”, p. 125)，不謂八法亦有斯境。其在詩文，則所謂“神韻”也，“隱秀”也，“消納”也，“此物此志”也。《談藝錄》二三五頁、三七二至三七三頁已有論述[22]，兹復補徵數則：《筆乘》卷三載鄭善夫批點杜詩一條云：“詩之妙處，正在不必說到盡，不必寫到真，而其欲說欲寫者，自宛然可想而又不可道，斯得風人之義。杜公往往要到真處盡處，失之”；《海峯文集》卷一《論文偶記》云：“文貴遠，遠必含蓄。或句上有句，或句下有句．或句中有句，或句外有句，說出者少，不說出者多。昔人論畫曰：‘遠山無皴，遠水無波，遠樹無枝，遠人無目。’此之謂也”；Aristotle,Poetics, XXVI: “Tragedy attains its end with greater economy of length. What is concentrated is always more effective than what is spread over a long period... The epic... seems thin & diluted” (“The Loeb Classical Library”, p. 115); Servius,Ad Aen., I. 683: “Artis poeticae est non omnia dicere” (quoted in T.R. Glover,Greek Byways, p. 195); Muratori,LaPerfecta Poesía, Lib. II, cap. 10: “Oltreall’eloquenza in parlare... dovrebbe ancor studiarsene un altra, che può chiamarlieloquenza in tacere”。又按見T.C. Pollock,The Nature of Literature, pp. 119 ff.論“Another evocative characteristic of words is... to arouse the ‘imaginative cooperation’ of the reader”，亦引J.H.W. Atkins書而云：“This general principle is not limited to experiences verbally stimulted. An investigation conducted by Mr. B. Zeigarnik (‘Über das Behalten von erledigten und unerledigten Handlungen’) proves that subjects recalled the tasks which they had attempted but not completed much better than tasks which they had completed (summarized in K. Koffka,Prin. of Gestalt Psychology, pp. 334-41)”。則Burke,On the Sublime & Beautiful, Pt. II, Sect. 11 (ed. J.T. Boulton, p. 104): “In unfinished sketches of drawing, I have often seen something which pleased me beyand the best finishing!”參觀Andre Chaste: “Le Fragmentaire, l’Hybride et l’Inacheve” (J.-A. Schmoll gen. Eisenwerth, hrsg.,Das unvollendete als künstlerische Form, S. 83 ff.)。餘見第二二○則Fragmenta choliambica, Proverb 4、第七五八則論蘇軾《雨中花慢》、第七七七則補。

〇卷三三七顏真卿《與李太保帖》，按見第五百一則；《寒食帖》，按見一五三又四一○則。

〇卷三三八顏真卿《撫州南城縣麻姑山仙壇記》：“自言接待以來，見東海三為桑田。（中略）壇東南有池，中有紅蓮，近忽變碧，今又白矣。（中略）東北有石崇觀，高石中猶有螺蚌殼，或以為桑田所變。”按《朱子語類》卷九十四云：“嘗見高山有螺蚌殼，或生石中，此石乃舊日之土，螺蚌即水中之物，下者却變而為高，柔者變而為剛。又一條略同，復云：‘天地變遷，何常之有？’”《元詩選三集》李溥光《雪菴集‧溫泉》云：“路傍蜆殼遍高原，滄海生桑復幾年？”自注：“川傍多螺蜆殼。”Leonardo da Vinci,The Notebooks, E.T. by E. MacCurdy, vol. I, p. 330: “The petrified shellfish in the rocks of the mountains as the proof of the fact that the level of the sea has become lower” (also pp. 332, 349-50, 351-9)，世頗稱引，不知魯公此《記》已窺其朕矣。又Voltaire,Dissertation sur les changements駁Buffon有云：“On a trouvé dans les montagnes de la Hesse une pierre qui paraissait porter l’empreinte d’un turbot et sur les Alpes un brochet pétrifié. On en conclut que la mer et les rivières ont coulé tour à tour sur les montagnes. Il était plus naturel de soupçonner que ces poissons, apportés par un voyageur, s’étant gâtés, furent jetés, et se pétrifièrent dans la suite des temps” etc. (Marcel Braunschvig,Notre Littérature étudiée dans les Textes, II, 6eéd, p. 57)。

〇卷三三八顏真卿《通議大夫守太子賓客東都副留守雲騎尉贈尚書左僕射博陵崔孝公宅陋室銘記》：“公諱沔，（中略）為常侍時，著《陋室銘》以自廣。”按世僅知劉賓客有《陋室銘》耳。

〇卷三四○顏真卿《有唐茅山元靖先生廣陵李君含光碑銘》：“初，先生幼年，頗工篆籀，而隸書尤妙。客或賞之，云賢於其父孝威，因投筆不書。”[23]按可則卷二○二孫虔禮《書譜》記子敬與逸少爭名事參觀，過庭斥為“雖復粗傳楷則，實恐未克箕裘，自稱勝父，不亦過乎”者也。

〇卷三四一顏真卿《朝議大夫守華州刺史上柱國贈秘書監顏君神道碑銘》。按此魯公伯父元孫也，《碑》言其“身長六尺二寸【參觀卷七二三成表微《崔府君墓誌銘》】，聰銳絕倫”，而後段又云：“君有五子，皆有才名，春卿聰銳無比”云云，亦文病也。《說唐》中於楊林、單雄信、宇文成都、伍雲召、司馬超、伍天錫、楊義臣、尉遲恭、鰲魚等一概曰“有萬夫不當之勇”或“萬夫莫當”，亦此類矣！

〇卷三四四顏真卿《和政公主神道碑》：“又以為死生恒理，先後之間。……噫嘻！於斯之時，以為謔浪，豈悟今者，皆符昔言！”按即元微之《悼亡》所謂“昔日戲言身後事，今朝都到眼前來。”

〇卷三四四顏真卿《殷府君夫人顏君神道碣》：“君號真定，琅琊人。”尊稱曰“君”，僅見此。

〇卷三四六劉長卿《湘妃詩序》：“韓愈《黃陵廟碑》曰：‘秦博士對始皇帝’云云。”按文房有《湘中紀行十首》，《湘妃廟》為第一首，此文倘其《序》耶？殊失倫類。昌黎《黃陵廟碑》末云：“長慶元年，刺史張愉自京師往，餘與愉故善，謂曰：‘丐我一碑石，載二妃廟事’云云。”文房乃引及之，豈老壽至百數十歲乎？此《序》必非所作。又按郭茂倩《樂府詩集》卷五十七劉長卿《湘妃》前有按語，即此文也。編者誤為長卿文，何憒憒耶？【《潛邱劄記》卷四上：“劉長卿之為盛唐也無可疑，而分劉為中。嘗推其故，蓋髙棅誤讀《中興間氣集》，以中興為中唐，于是所選錢起、劉長卿等二十六人，除孟雲卿外，盡從而中之。此致誤之由，水心猶未核及。至謂‘安祿山天寳三載為范陽節度使，六載進御史大夫。劉有《落第送楊侍御赴范陽充安大夫判官》詩，詩云：“泣憐三獻玉”，此豈開元二十一年進士，如《極玄集》所云者哉？’亦具眼人也。”】

〇卷三四七李白《明堂賦》：“岌嵩噴伊，倚日薄月。”按卷三五九杜甫《朝獻太清宮賦》云：“況是蹴魏踏晉、批周抉隋之後，與夫更始者哉”；《有事於南郊賦》云：“戰岐栗華，擺渭掉涇”；《封西嶽賦》云：“岐梁閃倏，涇渭反覆”；《天狗賦》云：“脚渭戟涇，提挈邱陵，與南山周旋”；卷二九五韓休《許國文憲公蘇頲文集序》云：“豈惟排終拉賈，駕王超陳而已”；卷二九六呂令問《駕幸天安宮賦》云：“拉五帝而軼三王”；卷三一四李華《含元殿賦》云：“驅周驟漢”；卷六三一呂溫《華山酹王景略墓文》云：“吸涼吞燕，嚼魏含晉”；卷六四○李翺《祭韓侍郎文》云：“包劉越嬴，並武同殷”；卷七七六李商隱《為同州任侍御上崔相國啟》：“馳湯驟夏，轢漢陵周。”皆本之揚子雲《河東賦》之“簸丘跳巒，踊渭躍涇，掌華蹈衰”[24]；《劇秦美新》之“遂流唐漂虞，滌殷蕩周”；班孟堅《典引》之“乃先孕虞育夏，甄殷陶周”等句法。極其觀於卷五六一韓愈《曹成王碑》：“剜蘄之黃梅，大鞣長平，廣濟，掀蘄春，撇蘄水，掇黃岡，筴漢陽，行跐汊川，還大膊蘄水界中，披安三縣，拔其州，……標光之北山，𦧟隨光化，捁其州。”【《世說‧品藻第九》：“或問林公曰：‘司州何如二謝？’林公曰：‘故當攀安提萬。’”】

〇卷三四八李白《為宋中丞自薦表》、《與韓荊州書》、《上安州裴長史書》，干進之作，誇誕已甚。《宋表》自稱“不求聞達，亦由子真谷口，名動京師”，《裴書》自矜“此則白養高忘機、不屈之跡也”，令人笑來。與“走馬應不求聞達科”（《太平廣記》卷二六二《昭應書生》條引《因話錄》）、“銷聲幽藪科”何異？《韓書》“天下談士相聚而言曰”兩句、《裴書》“詩人歌曰”四句，望而知為太白憑空撰出。計甫草《改亭集》卷十二《李白論》譏其上兩長史《書》之汲汲求知，詞誇而氣憊，尚未窺其言與行之矛盾也。《代壽山答孟少府移文書》云：“近者逸人李白，自峨眉而來，爾其天為容，道為貌，不屈已，不干人，巢、由以來，一人而已。”而《與賈少公》云：“辟書三至，難以固辭。白不樹矯抗之跡，恥振元邈之風，混遊漁商，隱不絕俗。豈徒販賣雲壑，要射虛名？以足下深知，具申中款”云云，蓋所以自解其平日大言鳴高也。

〇卷三四八李白《上安州李長史書》。按所言事大類《儒林外史》十八回支劍峯醉酒遇鹽捕分府情節。詩人行事亦如印板文字。

〇卷三四九李白《春夜宴從弟桃花園序》。按俗本作“桃李園”，參觀《茶香室三鈔》卷十五，文中却言“會桃李之芳園”。又按《序》云：“古人秉燭夜遊，良有以也。”王琦注引魏文帝《與吳質書》：“古人思秉燭夜遊，良有以也。”是矣，而未求其朔。自是用《古詩十九首》云：“生年不滿百，常懷千歲憂。晝短苦夜長，何不秉燭遊？”《隋書‧五行志上》記“周宣帝與宮人夜中連臂蹋蹀而歌曰：‘自知身命促，把燭夜行游。’”

〇卷三四九李白《秋夜於安府送孟贊府兄還都序》：“我義兄孟子，（中略）雖長不滿七尺，而心雄萬夫。（中略）白以弱植，早飲香名，況親承光輝，恩甚華萼。”按《與韓荊州書》自稱“雖長不滿七尺，而心雄萬夫”，此等語，但如馬首絡，處處可移矣！後世以“早飲香名”為“早享盛名”之意，此處則言“早聞大名”也。“名”、“茗”雙關，故用“飲”字。

〇卷三四九李白《冬日於龍門送從弟京兆參軍令問之淮南覲省序》：“常醉目吾曰：‘兄心肝五髒，皆錦繡耶！不然，何開口成文，揮翰霧散？’”按王仁裕《開元天寶遺事》云：“李白與人談論，皆成句讀，如春葩麗藻。時人號曰：‘李白粲花之論。’”

〇卷三五○李白《壁畫蒼鷹贊》：“若愁胡之攢眉。”按少陵《畫鷹》詩亦云：“側目似愁胡。”又《贊》云：“吾嘗恐出戶牖以飛去，何意終年而在斯”；《金鄉薛少府廳畫鶴贊》云：“謂長唳於風霄，終寂立於露曉。”參觀第六三一則論洪北江《卷施閣詩》卷七《張憶娘簪花圖》。

〇卷三五○李白《溧陽瀨水貞義女碑銘》：“歲三十勿移其志。”按銘詞曰：“上無所天，下報母恩。春風三十，花落無言”，即謂其不字人也。司空表聖《詩品‧典雅》云：“落花無言，人淡如菊”，本此而點化之，遂成隽語。前人未拈出也。


[1]“卷八五五”原作“卷八一（？）五”。

[2]“磨礲”原作“磨瓏”。

[3]“復起”原作“繼起”。

[4]原文脫落“石”字。

[5]“登上第”原作“發上第”。

[6]原文重一“於”字。

[7]“劉捷卿”原作“劉挺卿”。

[8]此節引文出《水經注》轉述，而非《雜寶藏經》原文，與《佛國記》亦有小異。

[9]“臨長風一大叫”原脫“長”字。

[10]“卷九○五”原作“卷九○三”。

[11]此節引文重出。

[12]“之五”原作“十一”。

[13]此節引文重出。

[14]此節引文與第一百七十一則小異。

[15]原文脫落“運”字。

[16]“吳仰賢”原作“吳嘉賢”。

[17]原文脫落“贄”字。

[18]“患”原作“為”。

[19]“取足於”原作“取資於”。

[20]前一“子知之乎”原作“汝知之乎”，“傍救之謂”原脫“謂”字。

[21]“artists”原作“artist”。

[22]《談藝錄‧六○》（香港中華書局1986年補訂本199頁、309-10頁；北京三聯書局2001年補訂重排版592-4頁）。

[23]“隸書”原作“楷書”。

[24]《管錐編‧全上古三代秦漢三國六朝文‧二七‧全漢文卷五一》“踊”誤作“涌”，“𤓯”誤作“爪”（三聯書局2007年版，1515頁）。