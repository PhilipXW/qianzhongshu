《容安馆札记》451-455则


四百五十一


張舜民《畫墁集》八卷，知不足齋輯錄，《補遺》一卷。《四庫提要》引晁公武、周紫芝語稱芸叟詩文豪邁，紫芝跋芸叟《集》所引《南遷》詞：“回首夕陽紅盡處，應是長安”，《庾樓》詩：“萬里秋風吹鬢髮，百年人事倚欄干。知他落日能多少，偏照淮南幾處山”諸句（《太倉稊米集》卷六十七《書浮休先生畫墁集後》），確有氣勢，而《集》中所存，什九粗直，不足比擬。乃知捲簾一顧抱琵琶，半面易為姿媚也。《錦繡萬花谷》卷三《秋》門引芸叟五律二聯、《皇朝文鑑》卷二十一芸叟《縱步湘西》七古、《後村千家詩》卷十九芸叟《百舌》五絕，《補遺》皆漏却。《風月堂詩話》卷下引芸叟贈曹睽詩四句亦逸漏。《苕溪漁隱叢話前集》卷五十二載東坡《仇池筆記》卷下云：“舜民通練西事，稍能詩”，稱其從高遵裕西征回中二絕句。《後集》卷三十三引《復齋漫錄》載芸叟評詩語，而論之曰：“論公否，未敢必然。觀東坡止云‘稍能詩’，蓋不以善詩待芸叟”云云”，其論至允，而《提要》因晁公武載芸叟《自序樂府》云：“年踰耳順，方敢言詩，百世之後，必有知音者”，附和推尊，洵應聲蟲矣。《宋詩紀事》卷二十四所輯篇什皆見此本及《補遺》，題目偶不同，如引《墨莊漫錄》載《戲作》見卷三，題為《孫賁知衡州去疑去疑家以其所得雙石作堂乞詩》（亦見《夷堅志補》卷九）。卷七、卷八《郴行錄》載詩甚多，館臣不編入，或避重複，尚可說也。鮑廷博《補遺》引《太平府志‧板子磯》云：“石上紅花低照水，山頭翠篠細含烟。天生一本徐熙畫，衹欠鷓鴣相對眠”（亦見《宋詩紀事》卷二十四），則卷七云：“己卯發蕪湖，過板子磯，磯上紅黃絲花俯照江面，花繁而石怪，間以翠篠，正如徐熙所畫者，乃知藝之工者，皆有本也，詩云云”。鮑氏想未檢《郴行錄》，不然不應獨補此詩也。《事文類聚後集》卷二十三及《瀛奎律髓》卷二十七選《楊花》七律；王正德《餘師錄》卷二引芸叟論白香山詩一節；《宋文鑑》卷八十四《凝壽寺塑佛記》；《硯北雜志》卷上《王摩詰自寫真讚》；元遺山《續夷堅志》卷三《鏡辨》；《容齋隨筆》卷四引張浮休《與石司理書》、《孫子發論通鑑書》（《與石司理書》亦見《宋文鑑》卷一百二十）；《韻語陽秋》卷十四：“米元章嘗以九物換劉季孫《子敬帖》不獲，張芸叟作詩云：‘請君出奇帖，與此九物并。今日投汴水，明日到滄溟。’又云：‘破紙博珠玉’”；《苕溪漁隱叢話後集》卷三十三：“芸叟評詩云：‘永叔之詩，如乍成春服，乍熱醱醅，登山臨水，竟日忘歸。王介甫之詩，如空中之音，相中之色，人皆聞見，難可著摸。石延年之詩，如飢鷹夜歸，岩氷春拆，迅逸不可言。蘇東坡之詩，如武庫初開，矛戟森然，不覺令人神𢥠，仔細檢點，不無利鈍。梅聖俞之詩，如深山道人，草衣葛履，王公見之，不覺屈膝。郭功甫之詩，如大排筵席，二十四味，終日揖遜，求其適口者少矣’”；周煇《清波雜志》卷四載芸叟《題岳陽樓》詞第二首；吳曾《能改齋漫錄》卷八引芸叟詩“夕陽牛背無人臥，帶得寒鴉兩兩歸”（《墨莊漫錄》卷六謂為舒信道詩），謂與蘇叔黨詩“葉隨流水歸何處，牛帶寒鴉過別村”相似（《慶湖遺老集》卷五《快哉亭朝暮寓目》云：“水牯負鴝鵒”，《苕溪漁隱叢話後集》卷三十引《復齋漫錄》亦云然）；《墨莊漫錄》卷四稱□□《鳳翔吳生畫記》、秦少游《五百羅漢圖記》皆仿退之《畫記》無愧也，惜未引；《老學庵筆記》卷一引芸叟《漁父詩》五律全首（“小舟勝養馬，大罟當耕田。保甲元無藉，青苗不著錢”），卷三引《同州作》七絕二句，皆未輯及。《清波雜志》亦在《知不足齋叢書》中，尤為失之眉睫。【《吹網錄》卷五《畫墁集補遺》又本明末［？］[1]】【《雲烟過眼錄》卷二雪竇和尚書詩卷浮休居士贊，元遺山《續夷堅志》卷三《鏡辨》引芸叟《冗長錄》。】【李格非《洛陽名園記》張琰《序》云：“季父浮休侍郎詠長安廢興地有詩云：‘長憶開元全盛日，漢苑隋宫巳黍離。覆轍由來皆在説，今人還起古人悲。’”】【《老學庵筆記》卷六：“荊公父名益，故《字說》無‘益’字。蘇東坡祖名序，故為人所序皆用‘敘’字，又改作‘引’，而謂‘字序’曰‘字說’。張芸叟父名蓋，故表中云：‘此乃伏遇皇帝陛下。’”】【《志雅堂雜鈔》卷下載芸叟跋雪竇自書詩一頌。】【《志雅堂雜鈔》卷下雪竇和尚自書詩後浮休跋一頌。[2]】【《麈史》卷中載舜民《書與通判吳子勉廳壁》七律。】【《能改齋漫錄》卷八（《漁隱叢話後集》卷三十六引作《復齋漫錄》）載芸叟《酴醾》詩：“晚風亦自知人意，時去時來管送香”，又卷十五載芸叟《廬山》詩二聯（見前第四百三十二則），皆不見《集》中，《補遺》亦漏却。】【《宋詩紀事補遺》卷二十九、《天台續集》卷下有芸叟《送龐舅大夫》七律……[3]。】【又見冊末。[4]】【［補四五一則］吳坰《五總志》：“同、華人氣不相下[5]，華里中有詩嘲同曰：‘世間多少不平事，却被同州看華山。’又云：‘三春不識桃李面，四月無鶯但老鵶。’張芸叟出守是州，取里語以己語足成二絶云：‘世間多少不平事，却被同州看華山。我到左逢今幾月，何嘗得見華山顔？’‘三春不識桃李面，四月無鶯但老鵶。誰料浮休癡處士，下車先看牡丹花。’又為《跋》，其略曰：‘華人嘲同，亦已甚矣！余至是適多風霾[6]，未識仙掌面目，而庭中牡丹盛開，與詩語異矣。豈世間事反覆顛倒，皆如是耶？’遂為亷訪捃奏之，謂語涉譏訕，尋降秩，罷郡。”《畫墁集》佚去。葉廷琯《吹網錄》卷五《畫墁集補遺》（石林《巖下放言》《送葉羲叟求宮祠歸吳中》七律、《能改齋漫錄》舉詩六句、《容齋隨筆》載《與石司理書》、《答孫子發書》[7]、《宋文鑑》詩文舍《打麥》一首外皆未采）未及。】

卷一《紫騮馬》：“紫騮馬，白面郎。紅銀鞍勒青油韁[8]，左牽黄犬右擎蒼。朝從灞陵獵，莫宿投平康。使酒不滿意，按劍叱天狼。今年明年一如此，後年不覺髮成霜。扶肩策杖出門行，抱子弄孫樓上坐。忽然涕淚滿衣襟，為見驊騮面前過。”按筆致健迅，而“擎蒼”之句省去“鷹”字，幾不成語。他作亦每偏枯率易，如卷二《梅子》云：“口中先水出，衣上帶花香”，豈非笑枋耶？

卷四《圓覺院聞杜鵑》：“秦川渺渺楚天長，血色山花哭斷腸。謝汝殷勤苦相勸，如今倦客已還鄉。”

《哀王荊公》：“去來夫子本無情，奇字新經志未成。今日江湖從學者，人人諱道是門生。三”

《西征回途中二絕》：“靈州城下千株柳，總被官軍斫作薪。他日玉關歸去路，將何攀折贈行人。”“青銅［“崗”（《仇池筆記》卷下）］峽裏韋州路，十去從軍九不回。白骨似沙沙［“山山”（《仇池筆記》卷下、《道山清話》）］似雪，將軍休上望鄉臺。”按唐音高唱，見存詩以此二首為最矣。《道山清話》及《孫公談圃》卷下皆謂“神廟見詩，謫郴州稅”。

《題岳陽樓賣花聲》：“木葉下君山，空水漫漫。十分斟酒斂芳顏。不是渭城西去客，休唱陽關。醉袖撫危欄，天淡雲閒。何人此路得生還？回首夕陽紅盡處，應是長安。”按與山谷《雨中登岳陽樓望君山》第一首“投荒萬死鬢毛斑，生出瞿塘灧澦關。未到江南先一笑，岳陽樓上對君山”異曲同工。《梁谿漫志》卷七謂：“樂天《題岳陽樓》詩云：‘春岸綠時連夢澤，夕波紅處近長安’，芸叟用此換骨。”《瀛奎律髓》卷二十七評芸叟《楊花》詩云：“詩學白樂天。”此詞亦見其清點《香山集》□□，漁獵近盡矣。周煇《清波雜志》卷四記：“芸叟從高遵裕辟，環慶出師失律，且為轉運使李察訐其詩語，謫監郴州酒。舟行，以二小詞題岳陽樓”云云，又記：“芸叟遷流遠謫，歷時三，涉水六，過州十有五。自汴抵郴，所至留連。孫莘老、王介甫、蘇子瞻、劉貢父皆相遇，說詩攬勝，無復行役之勞。未離江寧日，因送人入京飲餞，游清涼寺。抵暮回，屬營妓數人同舟，宛轉趣賞心亭”云云，可與《郴行錄》相印可。【［補四百五十一則[9]］《永樂大典》卷二萬二千五百三十七“集”字引《太倉稊米集‧書畫墁集後》：“政和七、八年間，余在京師。是時，聞鬻書者忽印張芸叟集，售者至於填塞衢巷，事喧，復禁如初。蓋其遺風餘韻，在人耳目，有不可掩蓋如此也。前此當靖康間，天下鬨然，皆歌東坡《南遷詞》，所謂‘回首夕陽紅盡處，應是長安’者是也。今臨川雕《浮休全集》有此詞，乃元豐間芸叟謫郴州時，舟過岳陽樓，望君山所作也。……紹興辛未，余來江西，至九江，太守李中行置酒庾樓，樓上獨有芸叟一詩，其後云：‘萬里秋風吹鬢髮[10]，百年人事倚欄干。知他落日能多少，偏照淮南幾處山。”然後知《東坡集》中所載二詩，為不止於此也。”】

卷五《火宅賦》：“仁宅不能入，火宅不能出。……飾以三車，列於門外。惟羊鹿牛，照耀行路”云云。按全本之《妙法蓮華經‧譬喻品第三》來，而裁剪較雅潔，復取《孟子》“仁，人之安宅”發端耳。原《經》有云：“屎尿臭處，不淨流溢。狐狼野干，䶩齧死屍。魑魅魍魎，夜叉惡鬼。諸惡鳥獸，窺看窗牖”云云。果然，則長者何樂居此耶？諸小兒竟不知畏怖耶？芸叟都從刊落，是也。寒山詩云：“摧殘荒草廬，其中烟火蔚。借問羣小兒，生來凡幾日？門外有三車，迎之不肯出。”又云：“余勸諸稚子，急離火宅中。三車在門外，載你免飄蓬。”宋之問《廣界寺》詩：“莫愁歸路遠，門外有三車。”岑參《赴嘉州尋超禪師》詩：“林中且聽演三車。”

《題姚氏家藏畫》：“惟老子一幀最為奇古，晉人筆也。……今人畫仙佛，惟要紅紅白白，乃是世間富貴之士，非神仙之質也。俗人執筆，必為俗狀，以賈俗人。”

卷七《郴行錄》：“舊聞臺城辱井石上有胭脂淚痕，久未之信。今見之，似是淋漓塗抹之迹，失笑不已。”

《補遺》：“紈扇本招風，曾將熱時用。秋來掛壁上，卻被風吹動。”（《事文類聚續集》卷28[11]、《蒙齋筆談》）

【《嵩山集》卷十八《跋趙芸叟諫議字題》芸：“唐青錢張學士自號浮休子，今張芸叟丈亦浮休稱，何耶”云云。按《賓退錄》卷五亦云：“唐張鷟號浮休子，張芸叟襲其名”云云，蓋皆忘《莊子‧刻意篇》、賈誼《鵩鳥賦》、香山白太傅《永崇里觀居》：“何必待衰老，然後悟浮休？”（《重修香山寺》曰：“先宜知止足，次要悟浮休。”）文文山《胡笳曲‧自序》亦署“浮休道人”（《全集》卷十四）。】


四百五十二


《南宋羣賢小集》：

第十五冊葉茵景文《順適堂吟稿》五卷。尚疏快，未為隽秀耳。用語助處，什九酸薄，如甲集《蟠松》云：“隱然錯節盤根勢，欠者昂霄聳壑姿”；《霅城》云：“愛向其中艤短篷，眼前景物總玲瓏”；《謝朱宜中隸字》云：“氣象晉人遒且勁，源流漢刻古而清”；乙集《鱸鄉道院》云：“田可耕兮圃可蔬，幾年夢不到亨衢”；《曹娥廟》云：“娥兮知此理，命也委之天”；丙集《旅邸》云：“湫隘囂塵不可居，卜諸清曠亦蘧廬”；《次遊十洲之一亭韻》云：“十洲所有今之一，七步而成爾乃三”；《偶題》云：“盛欲對君言所以，又應誚我愛之乎”；《題水竹弟壽山覺菴》云：“政爲後先同此覺，不將生死動其心”；丁集《讀梅雪村詩》云：“聲調唐之上，精神江以西”。惟丙集《偶成》云：“有水可漁田可稼，即松而徑竹而門”一聯較可采。好自注典實，如《莊子》“烏鳶”，陸龜蒙“能言鴨”之類，皆箋釋之，何不憚煩耶？

甲集《蘇堤》：“參差臺榭無餘地，雜遝輪蹄了四時。”

丙集《詩僧歸儒》[12]：“近吟氣味無蔬筍，舊學工夫尚葛藤。”

《機女歎》：“機聲吚軋到天明，萬縷千絲織得成。售與綺羅人不顧，看紗嫌重絹嫌輕。”

《舫齋》：“居家巧作浮家樣，此即人生不繫舟。政恐風波起平地，直教砥柱屹中流。浪花影動重簾月，潮汛聲喧萬葉秋。夢裏不知容膝計，翻身栩栩逐輕鷗。”

戊集《次韻》：“稀行種竹容風入，大字鈔書就月看。”

又第百七則、第二百五十二則、第二百九十九則。

第十六冊劉過改之《龍州道人詩集》。欲為豪雄，徒得粗獷，《瀛奎律髓》卷二十四評其《送王簡卿歸天台》（《集》卷五）謂“太欠針線”者是也。古體學太白，近體不江西不江湖，自成野調。見下第四百四十四則《龍州集》十卷。【《澗泉集》卷六《贈劉解元》。】

卷一《登昇元閣故基》：“脚力倦矣曷少休，侵晨更作昇元遊。眼中已不見二百四十尺突兀之高樓[13]，但見炊煙萬竈宿貔貅。上有啼鴉噪鵲如泣訴，下有老樹根據枝相虯。想其結締初，匠石巧與造物侔。（中略）阿房之旗矗立矮如戟，臨春結綺望仙三閣俱下頭。太行孟門培塿而已矣，蹄涔洞庭芥爲舟。拄撐霄漢彈壓大千界，下歷梁唐晉漢周（下略）。[14]“

卷四《辭周丞相［益公］》：“太平宰相不收拾，老死山林無奈何。”

卷四《贈陳時可》：“負米過於扛鼎重，選官難似上竿行。[15]“

卷五《送［贈］術者［士］》：“一性圓明俱是佛，四方落魄便為仙。逢人只可少說話，賣卜不須多要錢。退一步行安樂法，道三個好喜歡緣。老夫亦欲挑包去，若要相逢向酒邊。”Pilgrim’s Progress, Oxford, p. 249, MrFeeble-mind: “This I have resolved on, to wit, torunwhen I can; togowhen I cannotrun; and tocreepwhen I cannotgo.”朱希真《憶帝京》：“你但且、不分不曉。第一隨風便倒拖，第二君言亦大好。管取沒人嫌，便總道、先生俏。”

卷六《自述》：“精神凋耗鬢毛衰，刼火光中第幾回。無可奈何教老去，有時猛省忽愁來。師崇道學元非僞，客寄蘇州却類獃。明日重陽又佳節，得錢且醉菊花杯。”

《白石道人詩》，見第四百十五則。

第十七冊林同《孝詩》共五絕三百首，中有《禽獸昆蟲之孝》十首，尤可笑。此等不以詩論。《黃氏日抄》卷九十《袁餉管坊雅序》：“袁君子龍，取凡蟲魚有得於五常之性者，類之為書，使人隨物自省，用以防範人心”云云，亦其類歟？

第十八冊李濤養源《蒙泉詩稿》。幾於俚鄙矣。

周文璞晉仙《方泉先生詩集》三卷。頗有奇思逸氣，未安適耳。

卷一《姜堯章金塗佛塔歌》：“錢王本是英雄人，白蓮花見國主身。蛇鄉虎落狗脚朕，何如紅袍玉帶稱功臣。（中略）一枚傳到白石生，生今但有能詩聲。同袍秦外銛師兄，哦詩禮塔作佛事，同喫地爐山芋羹。”按《曝書亭集》卷四十六《書錢武肅造金塗塔事》謂：“王遺董昌書曰：‘與其閉門作天子，九族塗炭，不若開門作節度使，終身富貴無憂。’晉仙即演其詞。”

卷二《清明日書事》：“蒼弁一如楚執珪，思想越吟身自低。澗水又如古智士，縱橫流轉多滑稽。雜花半開已倏落，如怨曠女離深閨。幽禽自呼復相命，如譴逐魂傷窮棲。而我自是不羈者，行行踏破青萋萋（下略）。”

《雨》：“雨意遽如許，雲容亦可憐。聲聲總斷續，滴滴更勻圓。道院燒香地，山房焙畫天。故園無恙否，潤色到瓜田。”

卷三《謝頤師見過》：“雲卷道者方晝睡，有僧奚爲入桑杞。惠然相過窮壑底，共談儒流佛宗旨。二家之風亦頹靡，吹而颺之誰爲起。寒灰煨芋香透紙，呼童就鄰一賒米。作糜煮菜相料理，吾窮於世無比擬。殷勤相覓有吾子，謾書七字聊送似，往供天嬪泣山鬼。”又第一百九十則。

第十九冊薛師石景石《瓜廬詩》。景石與“四靈”友善，集中唱酬最多，而不肯把臂入林，欲拔戟自成一隊。諸家序跋，亦以杜少陵、劉長卿推之，實則仍乞靈姚、賈，而才思枯儉，更不如“四靈”之偶有姿致也。王綽撰《薛瓜廬墓誌銘》載永嘉作唐詩繼“四靈”而起者姓名最備，有云：“視昔之江西幾似矣！”

第二十冊趙汝鐩明翁《野谷詩稿》六卷。古、近體皆舒卷流動，雜以詼諧，頗師誠齋活法，而得玉川風趣。雖未深厚，亦無酸薄之狀。

卷一《耕織歎》：“官輸私負索交至，尺寸不留但箱篚。我身不暖暖他人，終日茅簷愁凍死。”按前一首即鄭谷之“忍耕都是力耕人”，後一首即張俞之“偏身羅綺者，不是養蠶人”（參觀第四百九十三則《戴石屏詩集》卷一《織婦歎》云：“一春一夏為蠶忙，織婦布衣仍布裳。有布得著猶自可，今年無麻愁煞我。”葉景文《順適堂吟稿》卷丙《蠶婦歎》云：“辛苦得絲了租稅，終年只著布衣裳。”）要以明翁此二篇發揮為盡。

卷三《荊門行》：“老農無力倚林卧，未說泗涕先橫裾。吾軍非是無身手，未鼓棄甲先奔趨。進怯鋒鏑退焚掠，虜既難堪堪汝乎？”

卷三《憩農家》：“似陰還似晴，好風弄輕柔。土膏春犂滑，竹深鳴禽幽。農家頗蕭灑，㶁㶁清泉流。蹇余入茅簷，解帶爲小留。荊釵三兩婦，競將機杼投。吹爐問官人，肯喫村茶不。羣兒窗下讀，千字文蒙求。余因拊其背，勸汝早休休。泓穎纔識面，白盡年少頭。耕食而鑿飲，胡不安箕裘。乃翁聽我言，急把書卷收。遣兒出門去，一人騎一牛。”

《訪山中友》：“披荆踏石訪山友，野鳥驚人閙枯柳。（中略）結茅倚巖屋數間，塵埃辟易不用帚。（中略）山中新醅未堪壓，携手邀我沽村酒。床前尚有著殘棋，忘記四圍關戶牖。日斜扶醉同歸來，但見黑白子紛糾。獼猴樹上周章走，莫是此曹來動否。”按絕似盧玉川《出山作》之“出山忘掩山門路，釣竿插在枯桑樹。當時只有鳥窺窬，更亦無人得知處。家僮若失釣魚竿，定是猿猴把將去。”

《談禪》：“禪僧晚相投，貌古似落魄。說性說虛空，彫心苦摸索。千百則公案，信口無一錯。有蟬隔窗鳴，與僧恣酬酢。僧喝蟬不知，僧怒蟬不覺。蟬厭忽飛去，僧語無處著。呼兒掩柴扉，請僧自行脚。”

《題下陽懷沈叔忱》：“雙燕教羣雛，一牛馱兩雅。”

卷四《下程》：“下程疑頗早，店主勸予休。今晚莫貪路，明朝便到州。疏籬編馬眼，新筍護貓頭。六七歲童子，一人隨數牛。”

《弋陽道中》：“千里嘆行役，今朝方半途。橘肥霜後顆，松落雨中鬚。店嫗當壚問，官人要酒無。忻逢掃愁帚，沽了又還沽。”

《登法雲寺》：“雲林擁深寂，山寺倚崔嵬。童子請先坐，師僧恐便回。庭黄霜到橘，階綠雨滋苔。掛樹猿相玩，呼之却不來。”

《春郊》：“蜂喧搜蘂瘠，鳥閙聒山聾。”

卷六《午炊徐坊嶺》：“途長力困時時歇，日影將中僕馬飢。糴米荒年增價售，汲泉遠井得炊遲。竹稠亂筍穿開路，藤茂多花蓋盡籬。飯了店翁相送出，丁寧前面小橋危。”

《張園》：“鶴嫌竹密妨來往，蝶厭花多費應酬。”按下句妙，可移寫綺羅叢、香花園中景象。選詩、文中，亦時有此感。

《莊家》：“半掩柴門傍淺池，茅茨夾柳閙黄鸝。舊倉拆去安新囤，新篠添來補舊籬。煎茗吹爐呼幼婦，持箕掃地命童兒。莊家無可將勤意，數片親舂糯米飺。”

《途中》：“雨中奔走十來程，風卷雲開陡頓晴。雙燕引雛花下教，一鳩喚婦樹梢鳴。烟江遠認帆檣影，山舍微聞機杼聲。最愛水邊數株柳，翠條濃處兩三鶯。”

第二十一冊周弼伯弜《汶陽端平詩隽》四卷，李龏和父選。伯弜為晉仙之子，詩筆與乃翁極似而較潤澤，亦以古體為工。卷一《仲宣樓》乃五排，誤編入古詩。

卷一《黃鶴樓歌》：“晴江依舊瀉潯陽，黄鶴無由歸故鄉。一聲玉笛起何處，燕撲闌干花影長。”

《韜光菴》：“谷鳥與我言，怨殺白太傅。借問何以然，携却山僧去。山僧未去時，前盤一尾蛇，後踞一頭虎，吸雲嘯風遶牕戶。山僧已去了，鶴來踏翻藤。猿到拗折樹，亂篠枯柴塞行路。（中略）荒台兮尚存，破屋兮如故，惟有山僧不知處。世間萬事誰始終，極目寒江起烟霧。”

《煙波亭避暑》：“天低欲就人。”按五字佳，從“野曠天低樹，江清月近人”十字化出。

《五雲門外小亭》：“醉中別高峰，揮手謝平野。百里伴啼猿，一官騎惡馬。飛花墮城隅，槁葉積亭下。從教踐踏去，會有相逢者。”

《冬賽行》：“大巫舞袍奉酒尊，小巫湔裙進盤彘。野風吹樹龍馬歸，瓦爐柏根香滿地。白衣老鬚撚向前，大胆叉手不敢言。去年田家五分熟，更饒三分百事足。大繭千棚絲滿窠，栗犢兩握角出肉。土臺澆酒再拜辭，紙錢灰撲遶木枝。神語順從杯珓吉，鼓笛薨薨打三日。”

卷四《野廟》：“野廟荒蕪倒掩扉，寂寥香火客來稀。年年歸燕相看覷，空滴春泥損畫衣。”


四百五十三[16]


《南宋羣賢小集》：

第二十二冊李龏和父《梅花衲》集唐、宋人句為五、七言絕詠梅花者，《剪綃集》二卷則集唐人句各體詩也。皆不工妥，且每一首之中，用一人句至再三，異乎𢈪堂《香屑》□律之嚴矣。劉宰序《梅花衲》云：“有李魴伯鯉者，示余梅花集句百首，所取上及晉、宋，下至蘇門諸君子，如兩服兩驂用生馬駒，費盡御者力，終難妥帖。今李君所取，下及於近時諸作，猶犧象尊間，雜以一二瓶罌，雖雅俗不同，然適用可喜。”李氏自《跋》云：“如野僧敗襖，將新捺舊，拆東補西，元無一片完物。”李即與趙孟奎同編《唐分類歌詩》者[17]，見《拜經樓詩集》卷七《宋槧分類唐歌詩為嚴久能茂才作》[18]。

第二十三冊紹嵩亞愚《江浙紀行集句詩》七卷。亦雜采唐、宋人句，不為工妥。然宋人集之散失者，一鱗片羽，賴以保存。向來輯逸無問津者，殊可惜也。如卷一《發長沙》之“落日亂蛩鳴”、卷二《寄湛上人》之“明代誰招隱”皆取之希晝，卷二《送客歸》之“幽草戀斜陽”取之惠崇，皆今本《九僧詩》所無，毛斧季《補遺》亦缺網羅。用徐師川語尤多，如卷一《憩江寺》之“波傾三峽急”、《題靈隱》之“飛空花片片”、《至保福精舍》之“松風知近寺”、《鳳山即事》之“烟樹遠昏昏”、《次韻梓上人》之“閱世臨觀美”、卷二《次韻朋上人東湖精舍即事》之“開徑東湖上”、《贈別顯上人》之“不知從此去”、卷三《寶溪道中》之“朱門均白屋”、《遊雙徑》之“江山如有味”、《山居即事》之“筍輿穿樹色”又“禪心真已靜，笑失昔時狂”、卷七《解嘲》之“少不愁窮老豈愁”、“鏡中贏得鬢成絲”、“鏡中老色日侵尋”，皆《宋詩紀事》卷三十三所未及也。他如祖可、潘大臨、夏倪句，亦往往遇之。參觀第三百五十九則。

第二十四冊斯植《采芝集》、《續集》。

《晚來》：“晚來無語立東風，一片閒情在碧空。人老杜鵑渾不管，柳花飛盡夕陽紅。”

永頤《雲泉詩集》。

《雪中送僧還竹閣》：“白公竹閣雲生晚，城市人歸夜雪平。燈在北高峯頂上，塔如千尺玉長檠。”勞格《讀書雜識》卷十二刪《呂晉叔著作遺新茶》（見《宛陵集》五十二）、《游張園觀海棠》》（見亞愚《江浙紀行集句詩》七）、《雪中海棠》（見《月屋漫稿》）。

陳起宗之《芸居乙稿》。殊俚淺，本店自造，故易付剞劂耳。

《望晚》：“要知筋力衰多少，一覺纔回常了了。鄰鐘無奈五更何，望斷牕紗不能曉。”

第二十五冊陳起編《增廣聖宋高僧詩選》[19]。前集按即《九僧詩》，見第三百七十七則。【《少室山房類稿》卷一百十八《與顧叔時論宋元二代詩書‧之十》云：“僕嘗謂僧詩無唐、宋。”按此語頗得間。】

後集卷上贊寧《居天柱山》：“水邊成半偈，月下了殘經。”

顯萬《次喬口》：“受風帆腹飽，歇雨櫓臍乾。”

《春日》：“窗外晴山竹半遮，竹根流水細鳴沙。小園寂寞春無賴，蝴蝶飛來遶菜花。”

卷中寶黁《山院》：“滿院秋光濃欲滴，老僧倚仗青松側。衹怪高聲喚不應，嗔余踏破蒼苔色。”

續集蘊常《春日》：“燒燈過了客思家，獨立衡門數晚鴉。燕子未歸梅落盡，小牕明月屬梨花。”

道全《秋曉》：“飄飄楓葉草萋萋，雲壓天邊雁陣低。何處水村人起早，櫓聲搖月過橋西。”

希顏《普和寺》：“朱樓紺殿半江村，石壁深藏佛影昏。最好夜深潮水滿，櫓聲摇月到柴門。”

守詮《晚歸》：“落日寒蟬鳴，獨歸林下路。柴扉夜未掩，片月隨行屨。惟聞犬吠聲，又入青蘿去。”

陳起編《前賢小集拾遺》五卷。按無序無識，不知用意所在。如吳思道、王瀘溪、汪浮溪等詩今皆存《集》中，曾茶山詩惟《寄呂居仁》一首（卷四）《集》中失收。僧法具《絕句》（卷一）即《高僧詩選》蘊常之《春日》絕句，未解所拾何遺也？

卷一周晞稷承勛《繫冠船蓬自戲》：“每恨誤身誠可溺，殆將苴履不須彈。”

徐斯遠文卿《送春》：“綠陰青子漸能佳，楊柳深藏三四鴉。春有餘情無處著，林邊野草亦開花。”按本王荊公《出郊》云：“風日有情無處著，初回光景到桑麻。”

卷二朱濟仲渙《蟻飲研槽歌》。

潘德久檉《題釣臺》：“但得諸公依日月，不妨老子臥林丘。”

《送友人游金陵》：“遙知白下登樓處，正欠黃初著句人。”

卷四董仲達穎《江上》：“萬頃滄江萬頃秋，鏡天飛雪一雙鷗。摩挲數尺沙邊柳，待汝成陰繫釣舟。”按仲達行事衹見《夷堅乙志》卷十六云：“有《霜傑集》，汪彥章序之。”章甫《自鳴集》卷三《簡李牧之》云：“亹亹清談霏玉屑，多說東湖與霜傑。江西故老已凋零，聽君論詩猶典型。”是當時亦名輩也。

第二十七冊樂雷發《雪磯叢稿》四卷。見第二十二則。

吳淵《退菴遺集》二卷。文甚纖仄，詩亦淺率。

第二十八冊翁卷靈舒《葦碧軒集》。枯窘粘露，每成笑枋。“四靈”中最為下駟。

《寓南昌僧寺》：“舊隱定多新長竹，遠交全乏近來書。”按《清苑齋集‧示五峯僧》云：“近聞瀑布尋還遠，易得菖蒲采極難”，《贈鄧漢卿》云：“忙過人世當閑日，老遇朝廷用少時”，皆昌黎《閒遊》第二首“萍蓋汙池淨，藤籠老樹新”之體，而均有矯揉造作態，然尚勝於徐靈暉《南嶽萬年松》之“兩樹死一樹，多年言萬年”也。

《野望》：“一天秋色冷晴灣，無數峰巒遠近間。閑上山來看野水，忽於水底見青山。”按恰到好處，元遺山《泛舟大明湖》云：“看山水底山更佳，一堆蒼烟收不起”，便欠通。

趙師秀紫芝《清苑齋集》。雖仍苦拘露，“四靈”中推巨擘矣。【《秋崖先生小稿》卷四十二《跋趙景山村田集》云：“四靈清語不枯，秀語不迂，抑紫芝其尤也。”】方虛谷之言是也（見《律髓》卷四十七《桃花寺》批，又卷四十八《一真姑》批）[20]，然以江西與江湖，“四靈”與二泉分茅設蕝，一若矛盾水火者，却非情實。虛谷甚推曾茶山，而當時稱茶山者，有趙庚夫仲白，則“四靈”同聲也（參觀《律髓》卷十四，又《梅磵詩話》）。江湖派集中多與二泉唱酬，章泉所作亦不主江西手法，澗泉尤為江湖體（《集》中與水心、“四靈”、鞏仲至唱酬甚多，卷八《昌父題徐仙民詩集因和韻》兩首其一云：“眇眇三靈見，蕭蕭一葉知”，自注謂：“靈芝、靈淵、靈舒及水心也”，卷十四有《江湖集錢塘刊近人詩》七律一首）。紫芝即有《敬謝趙昌甫二十韻》、《訪韓仲止不遇題澗上》、《寄趙昌父》、《貴溪夜泊寄趙昌甫》諸作；《葦碧軒集》有《南澗尋韓仲止不遇》；《芳蘭軒集‧題信州趙昌甫林居》且明曰：“譜接江西派，聲名過浙間。”【《水心集》卷六《和答徐斯遠兼簡趙昌甫韓仲止》七古、卷七《送周明叔王成叟併上昌甫仲止二兄》七律、卷十二《徐斯遠文集序》：“斯遠與趙昌甫、韓仲止扶植遺緒”；《石屏集》卷一《章泉二老歌》、《寄章泉先生趙昌父》、卷二《寄韓仲止》（“何以澗泉號，取其清又清”）、《玉山章泉》（“姓自章而立，名因趙以傳”）、《別章泉定菴二老人》、卷四《哭澗泉》；《後村大全集》卷一《寄趙昌父》、《寄韓仲止》兩七律。】

《桐柏觀》：“瀑近春風濕，松多曉日青。”

《冷泉夜坐》：“樓鐘晴聽響，池水夜觀深。”《詩人玉屑》卷十九謂“聽”原作“更”，“觀”原作“如”，又歷舉其點化姚合、無可等語，皆黃玉林所說。

《延禧觀》：“鶴毛兼葉下，井氣與雲同。”

《石門僧》：“山蜂成苦蜜，崖溜結空氷。”

《岩居僧》：“一鳥過寒木，數花搖翠藤。”

《太平山讀書》：“鐸音山殿靜，螢影石池深。”

《雁蕩寶冠寺》：“流來橋下水，疑是洞中雲。”《瀛奎律髓》卷四十七謂其本杜荀鶴“衹應松上鶴，便是洞中人”，是也。

《送徐道暉遊湘水》：“瀟水添湘濶，唐碑入宋稀。”按《瀛奎律髓》卷二十四謂其“仿賈浪仙《送朱可久歸越中》之‘吳山侵越眾，隋柳入唐疎’，所選《二妙集》却不取此首，欲以蒙蔽蹈襲”，是也（參觀第三十三冊劉子澄）。【薛能《下第後夷門乘舟至永城驛題》云：“連浦一城兼汴宋，夾堤千柳雜唐隋。”】

《劉隱君山居》：“開松通月過，接竹引泉歸。”

《移居謝友人見過》：“筍從壞砌磚中出，山在鄰家樹上青。”

《再游北山》：“飛絮伴人衰鬢白，遠山學我道衣青。”

《數日》[21]：“數日秋風欺病夫，盡吹黃葉下庭蕪。林疎放得遙山出，又被雲遮一半無。”

《再過吳松》：“江邊無處覓天隨，又趁斜陽過渺瀰。遠愛柳林霜後色，一如春至欲黃時。”按小杜《山行》云：“停車坐愛楓林晚，霜葉紅於二月花。”此首可謂善於偷勢。

《約客》：“黃梅時節家家雨，青草池塘處處蛙。有約不來過夜半，閑敲棊子落燈花。”按《增訂一夕話》卷四以此詩為急口令，謂：“首句是‘滴滴搭搭’，次句是‘咭咭閣閣’，三句是‘寂寂寞寞’，四句是‘逼逼剝剝’也。”又第三百四十五則、四百十五則

徐照靈暉《芳蘭軒集》。“四靈”律詩不工，發端每粘滯，類律賦、時文破題（唐、宋人賦首二句名“破題”，見《國史補》、《中山詩話》、李方叔《師友談記》、又吳景旭《歷代詩話》卷二，與四書文體製略同，參觀元倪士毅《作義要訣》論“冒題”，又汪之昌《青學齋集》卷二十五《四書文緣起》，又《日知錄》卷十六《時文格式》）。如翁之《》云：“山到極深處，石門為地名”；《題常州獨孤檜》云[22]：“此檜何時種，相傳是獨孤”；《福州黄檗寺》云：“天下兩黄檗，此中山是真”；《題周道士自足軒》（見第三十二冊《補遺》）云：“貪得無厭者，應難共此居”；趙之《贈孔道士》云：“生來還姓孔，何不戴儒冠”；《石門僧》云：“石門幽絕甚，獨有一禪僧”；《會景軒》云：“此中非一景，欲狀固難名”；《徐靈暉挽詞》云：“在生貧不害，早喪可嗟吁”；《翠巖寺》云：“石巖看不見，翠色自重重”；《桃花寺》云：“舊有桃花樹，人呼寺故云”；《贈賣書陳秀才》云：“四圍皆古今，永日坐中心”；徐之《移家雁池》云：“不向山中住，城中住此身”；《送奭上人化緣》云：“專志事皆成，期師此一行”；《石門菴》云：“菴是何年作，其中住一僧”；《二薇亭集‧送趙靈秀赴筠州幕》云：“郡以竹爲名，因知此地清”；戴石屏《寄韓仲止》云：“何以澗泉號，取其清又清”，皆是也（參觀第三十三冊劉子澄）。

《能仁寺》：“殿高燈焰短，山合磬聲圓。”

《舟上》：“小船停槳逐潮還，四五人家住一灣。貪看曉光侵月色，不知雲氣失前山。”

《宿翁靈舒山居》：“月遲將近曉，角盡即聞鐘。”

《題鮑使君林園》：“濃露漸成紅蓼色，野風添作小松聲。”

《湘中中秋》：“立柏正無影。”

徐璣靈淵《二薇亭集》。【《敬鄉樓叢書》中，《芳蘭軒詩集》、《二薇亭詩集》最為足本。】

《投楊誠齋》：“清得門如水，貧惟帶有金。”

《贈徐照》：“身健却緣餐飯少，詩清都爲飲茶多。”

《次韻劉明遠移家》：“詩得唐人句，碑臨晉代書。”按與徐靈暉《酬贈徐璣》之“字學晉碑終日寫，詩成唐體要人磨”太相似。

第三十冊《中興羣公吟稿》戊集一至四卷。卷一至卷三戴石屏，卷四至卷五高菊磵，卷六姜白石，卷七嚴華谷。

卷四《挽章朋舉》：“草紙抄書傳遁甲，竹筩沽酒命添丁。”

《舍姪來》：“自從清曉至黄昏，閒坐閒眠深閉門。猶子雨中來息擔，老夫鐙下起開樽。故山墳墓何人守，舊宅園亭幾處存。問答恍然如隔世，若非沉醉定消魂。”

《春夜》：“小窗兀兀守更殘，案上詩書亦嬾觀。頻剪燭花聽夜雨，盡垂簾影隔春寒。破除夢幻從頭了，安置身心向下看。老子靜中消日月，全然不似在長安。”

《感懷》：“漂泊南州又過年，恰如杜子客鄜川。酒堪度日難爲醉，詩怕傷時未可傳。店舍無烟兵火後，街坊有月試燈前。荒涼古驛聞吹笛，老淚縱橫落枕邊。”

《清明日對酒》：“南北山頭多墓田，清明祭掃各紛然。紙灰飛作白蝴蝶，淚血染成紅杜鵑。日落狐狸眠冢上，夜歸兒女笑鐙前。人生有酒須當醉，一滴何曾到九泉。”按五、六婉摯，情融於境。譚復生《譚嗣同全集》卷四《城南思舊銘并序》自記童時讀之至失聲，亦微情深識也。然實本唐人于鵠《挽歌》：“車馬卻歸城，孤墳月明裏”來，而更刻劃，句法則仿謝景初之“倒著衣裳迎戶外，盡呼兒女拜燈前”，見《後山詩話》錄引，山谷《次韻外舅喜王正仲三丈見過》即和其詩。淵明《挽歌詩》第三首：“向來相送人，各自還其家。親戚或餘悲，他人亦已歌”，又香山《寒食野望吟》：“冥重泉哭不聞，蕭蕭暮雨人歸去。”參觀Victor Hugo: “À un voyageur”: “Combien vivent joyeux qui devaient, soeurs ou frères, / Faire un pleur éternel de quelques ombres chères! / Pouvoir des ans vainqueurs! / Les morts durent bien peu. Laissons-les sous la pierre! / Hélas! dans le cercueil ils tombent en poussière / Moins vite qu’en nos coeurs! // Voyageur! voyageur! Quelle est notre folie! / Qui sait combien de morts à chaque heure on oublie? / Des plus chers, des plus beaux? / Qui peut savoir combien toute douleur s’émousse, / Et combien sur la terre un jour d’herbe qui pousse / Efface de tombeaux?” (Les Feuilles d’Automne, no. 6,Oeuvres poétiques completes,Montréal: Éditions B. Valiquette, p. 131,又“Pleurs dans la nuit” (Les Contemplations, Liv. VI, no. 6, p. 390)。【Hugo,Choses du Soir: “La faim fait rêver les grands loups moroses; / La rivière court, le nuage fuit; / Derrière la vitre où la lampe luit, / Les petits enfants ont des têtes roses.”】【Rober Frost: “Out, Out”: “No more to build on there. And they, since they / Were not the one dead [the boy], turned to their affairs”; “Home Burial”: “Friends make pretense of following to the grave, / But before one is in it, their minds are turned / And making the best of their way back to life / And living people, and things they understand.”】【Rober Frost:“Out, Out”結句：“No more to build on there. And they, since they / Were not the one dead, turned to their affairs.”[23]】【Dickens,David Copperfield, ch. 1: “... my first childish association with his [my father’s] white grave-stone in the churchyard, & of the indefinable compassion I used to feel for it lying out alone there in the dark night, when our little parlour was warm & bright with fire & candle, & the doors of our house were — almost cruelly, it seemed to me sometimes — bolted & locked against it.”[24]】【參觀第七六七則論Werner Bergengruen: “Die Ausgeschlossenen” (Wm. Rose,A Bk. of Modern Germ. Verse, pp. 181-2)。】【朱葵之《壽閒齋吟草》卷一《湖壖即景有得即書》：“扁舟搖動半湖雲，展墓人歸正晚晴。山上杜鵑山下蝶，是灰是淚不分明。”點化菊磵語頗巧。】

《老將》。按《瀛奎律髓》卷四十二劉後村《寄高九萬并寄孫季蕃二首》虛谷批云：“高九萬詩俗甚，為《老妓》詩二首尤俗於後村”云云。今《老妓》詩已不存。九萬詩亦有佳處，才思遠在“四靈”之上，每足與戴石屏抗衡。俗處固多，如《清明日招友》起句云：“面皮如鐵鬢如絲”是也。然虛谷所選，似此者正不少，徒以愛憎門戶之見，一筆抹摋耳。

第三十一冊卷五，多已見《菊磵小集》。

《秋夜》：“老去驚秋白髮添，不禁涼吹逼疏簾。樓高幸自蛩聲遠，爭奈梧桐又傍櫩。”

卷七嚴粲。按見第二十二則。明弘治本《戴石屏集》卷四《聞嚴坦叔入朝》第一首自注云：“嚴公有詩云：‘過却海棠渾未醒，夢中猶自詠梅花。’”又卷五有五律一首，題云《讀嚴粲詩風撼瀟湘覆江空雪月明以其一聯檃括爲對》，按前二句見此本《春晚》絕句，“未醒”作“不省”，後聯今本《華谷集》未見。

《夜投荒店戲成》：“喚起吹松火，開門問帶嗔。隨行曾有米？同伴幾何人？亂稈鋪添薦，殘籬拾作薪。夜寒難得酒，煩扣隔山鄰。”

《過江東》：“落花時節過江東，濃綠山頭間小紅。野店日長春寂寂，柳陰摇颺酒旗風。”

第三十二冊知不足齋輯錄《羣賢小集補遺》凡十五種。搜葺之功甚劬，然《菊磵小集補遺》中詩半見《中興羣公吟稿》戊集，似不必疊出重見。《四靈集補遺》未註明出處，實皆取自《瀛奎律髓》耳。【《少室山房類稿》卷一百十八《與顧叔時論宋元二代詩書》云：“‘四靈’雖跬步不離唐，而調益卑卑，才具瑣尾，無足論。”《牧齋初學集》卷十三《書四靈詩集》云：“語近意不遠，骨癯髓亦枯。誰云賈島佛？終是郗家奴。”[25]】

《巽齋小集補遺‧接客篇》：“接客接客，高亦接，低亦接，大兒穩善會傳茶，小兒踉蹡能作揖。家人不用翦髻雲，我典唐書充饌設。唐書典了猶可贖，賓客不來門戶俗。”

《婦歎》：“記得蕭郎登第時，為言即日鳳凰池。而今老等閒官職，日欠人錢夜欠詩。”按此二首皆見稱於劉後村《詩話續集》（《大全集》卷一百七十五）。

《菊磵小集補遺‧西湖雜興》：“城中無處聽蟬鳴，短策輕鞋晚出城。行到柳陰松影下，恰纔聞得兩三聲。

《春晴》：“巢燕學飛猶戀母，籠鷄得食旋呼兒。”

《自題信天巢》：“破鐺安穩齊鐘鼎，短褐參差比縉紳。”

《廬山道中》：“沿路梅花管送迎，廬山初別雪初晴。若無急事相驅役，有酒人家便不行。”

《重陽述懷》：“酒量且爲重九盡，杯行不必再三辭。”

《過平原故相宅》：“拂曉官家簿錄時，未曾吹徹玉參差。傍人不忍聽鸚鵡，猶向雕籠喚太師。”

《疎寮小集補遺‧聚景園》[26]：“翠華不向苑中來，可是年年惜露臺。水際春風寒漠漠，官梅却作野梅開。”

《葦碧軒集補遺‧夢回》：“宿雨消花氣，驚雷長荻芽。”

《清苑集補遺‧秋夜偶成》：“此生謾與蠹魚同，白髮難收紙上功。輔嗣易行無漢學，玄暉詩變有唐風。夜長燈燼挑頻落，秋老蟲聲聽不窮。多少故人天祿貴，肯將寂寞歎揚雄。”按見第三百四十五則。《律髓》“肯”字作“猶”字，用意更深。《後村大全集》卷三《感昔》云：“習爲聯絕真唐體，講到玄虛有晉風”，卷四《自勉》云：“玄詠易流西晉學，苦吟不脫晚唐詩”，即仿此詩三、四，下句唐子西《眉山集》十一《書三謝詩後》。

第三十三冊《江湖後集》二十四卷。

卷一鞏豐仲至《芋洋嶺背聞雨聲滿山細聽林上槁葉風過之相戛擊而成音後先疏數中節清絕難狀篷籠夜雨未足為奇》：“一葉初自吟，萬葉競相謔。……須臾不聞風，但聽雨索索。是雨亦無奇，如雨乃可樂。”

《送湯麟之秀才》：“君今濯秀雙溪水，下語不凡真可喜。若使循爲舉子文，定自棘門兒戲耳。古來妙技如屠龍，不療饑餒徒爲工。不如高科取富貴，如一棗葉持針鋒。”按卷十五高吉《懶真小集》江萬里《序》云：“詩本高人逸士為之，使王公大人見為屈膝者。而近所見類猥甚。不能於科舉者必曰詩，往往持以走謁門户。是反屈膝於王公大人不暇，不若俛焉科舉之文，猶是出其上遠甚”云云，可參觀《儒林外史》第十七回所謂“匡超人聽得，纔知道天下還有這一種道理”是也，齊省堂批云：“斗方名士，自己不能富貴而慕人之富貴，自己不能功名而羨人之功名。大則為鷄鳴犬吠之徒，小則受殘杯冷炙之苦”云云，可為江萬里語注腳。參觀七百二則論取士功令。

《雪汀見二鷗三鵲對立》：“二鷗三鵲羽毛鮮，立在方沙更可憐。全似爛柯棋勢裏，白棋初讓黑棋先。”按此意實發於廖凝十歲時所作《詠白詩：““滿汀鷗不散，一局黑全輸”（曾慥《類說》卷二十七引《南唐野史》）。《古梅吟稿》卷三《秋深過田家》云：“田鋪棋局鷺鴉下”；宋徽宗《念奴嬌‧詠奕》云：“全似洛浦斜暉，寒鵶游鷺，亂點沙汀磧”（《樂府雅詞拾遺》卷上、《歷代詩餘》六十七）；王之道《蝶戀花‧圍棋》云：“黑白斑斑烏間鷺”（《全宋詞》卷一百四）。劉偉明《江館》詩已見（《龍雲集》卷八，第五百三十四則）。楊誠齋《晚望》亦云：“天置楸枰作稻畦，啼烏振鷺當枯棋。不論勝負端何似，黑子終多白子稀”（四部叢刊本《誠齋集》卷十二；《誠齋集》卷三十有《題鞏仲至修詞齋》七古，稱其“年少詩狂”）。【韓淲《澗泉集》中為仲至作詩最多，卷三《送仲至長樂帥幕》云：“尚友梅都官，不但楊陸翁”，卷八《仲至看杜詩分古語妙語老語甚精微》云：“刺骨分三語，刳心就一編。”】【《劍南詩稿》卷五十五《夜讀鞏仲至閩中詩稿有懷其人》五律稱為“不凡人”、“奇作”。】【《朱文公集》卷六十四中有《與仲至書》。仲至東萊門人，有《挽東萊詩》五古八十三韻（《宋詩紀事補遺》卷五十五）。】

周弼伯弜《訪別》：“積夢難相寄，流年自各悲。”

《溪館送別》：“廚烟含燭焰，溪雨奪琴聲。”

《烟中梅》：“冷花疎蕊竹間橫，淺薄籠烟淡作晴。怊悵野橋春水斷，幾回相見不分明。”

卷二劉子澄清叔刻意學“四靈”，而筆調滑俗，如《流杯亭觀卓錫泉》：“寺惟泉最古，有詠載州圖。幾度流觴了，長如卓錫初。楚山閩老住，隋柏宋朝枯。雨後人耕急，荒岡帶月鋤。”前四句即“破題體”（見前第二十九冊），五、六即仿趙紫芝《送徐道暉》（見前第二十八冊）；《壽星江湖偉觀》云：“吳山青似越，江水白於湖”，亦其類。彭而述《讀史亭詩集》卷十二《燕京晤王鵬起詢太原舊游》云：“隋宮鬼哭唐兵淚，趙城燐吹漢草斑”，即此體；《江陵逢黃虛舟》云：“山谷機忘似白鷗，有孫今復號虛舟。信風爲棹先開浪，與月同艙不載愁。吟就自將歌欸乃，醉時寧逐境漂流。乾坤等是虛舟爾，只好和詩莫帶休”，直以人名作題目賦得矣。

卷三周端臣彥良亦染指“四靈”，頗娟麗，非專求清瘦者。

《湖天》：“湖天初過雨，晴意有無間。春水半侵路，曉雲多礙山。酒煩村店暖，詩就野亭刪。風靜無啼鳥，垂楊樹樹閒。”按三、四全仿趙紫芝《題瓜廬》之“野水多於地，春山半為雲”。

《古斷腸曲》：“舊家院落舊秋風，只有當時人不同。惆悵一窗無用月，爲誰凉夜曬梧桐。”按史達祖《臨江仙》云：“莫教無用月，來照可憐宵”（詳見六百九十六則）。蔣鹿潭《水雲樓賸稿‧東臺雜詩》：“衹今花寂寞，來伴月黄昏”，所謂“詞人之詩”也。

《題真妃出浴圖》：“百媚千嬌出浴時，君王凝盼轉魂迷。香肌猶恐紅綃重，可忍他年踐馬蹄。”

《早冬湖上》：“晴湖水落葑田乾，白鳥飛來立晚寒。楊柳不知秋已遠，尚摇疎翠拂欄干。”

《遣興寄徐抱獨》：“樓外垂楊啼曉鴉，樓中倦客醉思家。東風不管春將半，一夜清寒勒杏花。”又第二百八十六則、第三百六十一則。

卷四趙汝鐩明翁。按《讀離騷》一已見《野谷詩稿》，鮑以文未刪去。

卷五、卷六鄭清之德源。按見第二百九十三則。

第三十五冊卷七趙汝績庶可。古體頗舒展，近體便清淺無味。蓋“四靈”不擅古體，學者欲為古體，須轉益多師，近體則落其窠臼，入門不高。江湖派作者每如此，囿於風氣之害也。

《無罪言》：“哀哀民何辜，遭此凶歉厄。……草根掘欲盡，木皮屑不給。……千百什一存，烏喙仍菜色。……郡縣乏宣化，鞭撲庭下赤。貪官猴而冠，健吏虎而翼。……公卿飽輿臺，王侯羅第宅。私財足苞苴，公帑罄符籍。匪難活民命，何以壽國脈。子牟心徒勞，之武壯自惜。安得扣九關，玉階面咫尺。”按《題黃存之春莊急雨圖》云：“山濃樹密春欲浮，農夫有事營西疇。鵓鴣聲歇風雨急，田塍滑澾如翻油。牢披蓑衣緊繫笠，渾身水流兩股慄。揀時浸種開稻包，心急鞭牛牛步急。前年春寒再移秧，去年夏旱赤地荒。東鄰西保幾人在，渠今尚得本身强”云云，亦一破尋常此題蹊逕，關心民瘼至矣。

趙汝回幾道《和荷渚》：“月新松逕黑，柝靜斗城深。”

卷八趙庚夫仲白《寄題孔道士雲菴》：“茶烟朝宛轉，丹氣夜昭回。”

《讀曾文清公集》：“新如月出初三夜，淡比湯煎第一泉。”按此蓋昉於唐僧鸞《贈李粲秀才》七古稱其詩有云：“駿如健鶻鶚與鵰，拏雲獵野翻重霄。（下略二句）愁如湘靈哭湘浦，咽咽哀音隔雲霧。（下略二句）清同野客敲越甌，丁當急響涵清秋。（下略二句）高若太空露雲物，片白激青皆彷彿。（下略二句）”。晚唐殷文圭《覽陸龜蒙舊集》云：“峭如謝檜虯蟠活，清似緱山鳳路孤”，始以入七律（參觀章孝標《覽楊校書文卷》：“情高鶴立崑崙峭，思壯鯨跳渤澥寬”）。羅隱《和禪月大師見贈》云：“秀似谷中花媚日，清如潭底月圓時”；陸龜蒙《襲美先輩以龜蒙所獻五百言既蒙見和再抒鄙懷》：“清如朔雪嚴，緩若春烟羸”，又《謝人詩卷》：“談仙忽似朝金母，說艷渾如見玉兒”；荊公《次韻酬宋玘》第四首：“美似狂酲初噉蔗，快如衰病得觀濤”；《王荊文公詩箋注》卷三十二《次韻酬宋玘六首‧之四》[27]：“美似狂酲初噉蔗，快如衰病得觀濤”；山谷屢為之，《外集》卷十五《吏部蘇尚書右選胡侍郎皆和鄙句次韻道謝》：“不待烹茶喚睡回，天宮兩宰和詩來。清如接筧通春溜，快似揮刀斫怒雷”；《外集補》卷三《和答任仲微贈別》云：“任君洒墨即成詩，萬物生愁困品題。清似釣船聞夜雨，壯如軍壘動秋鼙”；卷四《謝仲謀示新詩》云：“清於夷則初秋律，美似芙蓉八月花”；杜衍《鄉有好事者出君謨行草八分書數幅中有梅聖俞一首因成拙句以識二美》：“清如韶濩諧音律，逸似鸞皇振羽毛”（《瀛奎律髓》）；《誠齋集》卷二十三《朱新仲舍人灊山詩集其子軧叔止見惠》：“美似洛花爭曉靚，清如江月赴秋圓”；卷二十四《和趙稷臣惠詩軸》：“爽似月華秋豔豔，韻如荷葉夏田田”；李商老《日涉園集》卷五《觀呂居仁詩》[28]：“清如明月東澗泉，壯如玄豹南山霧”；項安世《平菴悔稿續編》卷四《題胡仲方詩》：“秀似南風吹竹粉，潤於春水濕花烟”；《瀛奎律髓》載杜衍題蔡君謨書梅聖俞詩云：“清如韶濩諧音律，逸似鸞皇振羽毛”；姜梅山《續稿》卷八《楊誠齋惠詩和作》第二首：“妙似春風薰草木，深於元氣入脾肝”；王邁《臞軒集》卷《題王雙巖詩集後》：“清如金掌雙莖露，壯似錢塘八月濤”；《後村大全集》卷十一《永嘉曹君贈詩次韻》：“清於學士茶烹雪，壯似將軍弩射濤”；《明文在》卷九葉見泰《贈希直》：“贍如戈甲積晉庫，奇如盤鼎鐫商銘[29]。麗如勾芒青春布花卉，壯如隆豐白日驅雷霆”：《永樂大典》卷902“詩”字《張西岩集‧和張秋山壽詩》：“清如映月梅花朵，老似經霜檜樹枝”；高啟《青邱子歌》：“微如破懸蝨，壯若屠長鯨，清同吸沆瀣，險比排崢嶸”；謝榛《四溟山人集》卷二《大司馬總督王公寄詩數篇賦此答之》、卷三《誦孫中丞山甫全集賦得長歌寄贈》。【此亦司空圖品詩之法。】【香山詩中好詠初三夜月，如云：“可憐九月初三夜，露似珍珠月似弓”，又云：“微月初三夜，新蟬第一聲”，又云“弓勢月初三”，仲白用其意。】

《落魄》：“有錢即買丹砂煉，無病猶將素問看。”

葛起文君容《詠竹閣》：“爐深全火氣，鐺小聚茶烟。”

《窖嶺道中》：“有圃春偏晚，無人碓自舂。”

趙崇嶓漢宗。

張渠方叔。

第三十六冊卷九姚寬令威《春暮送碧雲闍棃》：“澹香花濕雨，薄影絮行風。”

羅椅子遠。見第一百則。

林昉旦翁。

戴埴。見第三百三十四則。

卷十林希逸肅翁。

張煒子昭《春晚郊行有懷》：“已角未腴陰徑筍，似香非韻别籬花。”

《學吟》：“一字下平搖不動，數聯生就穩難移。”

《題童宰盤隱》：“遠山數筆意不盡，流水一泓清有餘。”按此仿鄧林《村居》詩中語，見第四百三十八則。

《窗底》：“日炙虛牕暖欲春，窗前椒蕾破梅英。朦朧困眼看書倦，驀聽蜂兒撲紙聲。”

卷十一万俟紹之子紹《婢態》：“纔入園中便折花，厨頭坐語是生涯。不時掐數週年限，每事誇稱舊主家。遷怒故將甌碗擲，傚矉剛借粉脂搽。隔屏竊聽賓朋語，汲汲訛傳又妄加。”按此從《義山雜纂‧失本體》、王君玉《雜纂續‧奴婢相》、李昌符《婢僕詩》（“春娘愛上酒家樓，不怕歸遲總不憂。推道那家娘子臥，且留教住要梳頭。不論秋菊與春花，個個能噇空腹茶。無事莫教頻入庫，一名閒物要些些”，見《萬首唐人絕句》卷五十一）等脫化[30]。《陸天池西廂記》第二十四折琴童嘲紅娘《西江月》云：“本是村中蠻女，胡搽上粉黛胭脂。尺三大腳蓋裙兒，一味油鹽醬氣。賣俏斜偷花眼，見人扭著腰肢，我官人未得小姐做夫妻，先把你這丫頭試試”；又《臨江仙》云：“笑你衣衫不曾整，百般懶惰堪憎。些些鼓樂便去後門聽。夫人叫得緊，只說洗尿瓶。煮飯何曾淘播米，燒茶那洗銅𨰜。今朝切羊肉，偷了兩三星。若還不肯招，便把嘴兒聞”；《堅瓠三集》卷一載顧成章《俚語詠使女詩》云[31]（沈石田《客座新聞》卷四《顧成章俚語》亦載《不檢束使女詩》，有數字異）：“兩腳鏖糟拖破鞋，囉［喇］乖像甚細娘家。手中托［把］飯沿街吃，背上駝兒［拏］著壁捱［處挨］。隔戶［間壁］借［討］鹽常討［借］碟，對門兜火勿担［不將］柴。除灰［更兼］換糞嘸刁當［多兜釟］，扯住油瓶撮撮篩”，可與並傳。至起北齋輯《繡谷春容》卷三《下層丫鬟賦》、《一夕談》卷二載《貧婢自訴詩》、《堅瓠九集》卷一載李一松《婢妾詩》（“梅香苦，梅香之苦憑誰訴？勤家未必主翁憐，淡粧亦被嬌娘妬”）[32]，則憐憫之詞也。【《苕溪漁隱叢話後集》卷四十載山谷《戲聞善遣侍兒來促詩》云：“日遣侍兒來報嘉，草鞋十里踏堤沙。鳩盤荼樣施丹粉，只欠一枝萵苣花。”】

儲泳文卿《送春》：“有夢忘為客，見書如到家”

《小園》：“池水通湖活，江風過竹清。”

朱復之幾仲《太平寺》：“衣涵空翠元無雨，庭閟餘聲獨有蟬。”

李時可當可。

盛烈《午窗即事》：“蜂搜花醴勤王事，燕拓芹巢為子謀。”

史衛卿。

第三十七冊卷十二胡仲弓希聖。見第二百五十六則。

卷十三曾由基、王諶子信、李自中文仲、董𣏌國材、陳宗遠巽齋、黃敏求叔敏。

第三十八冊卷十四程炎子清臣[33]、劉植成道、張紹文庶成、章采、章粲、盛世忠景韓[34]、程垣務實。

卷十五王志道希聖。

蕭澥汎之《提壺》：“望斷碧雲無白衣，一春長是獨醒時。煩君卷舌東風裏，休勸饑人食肉糜。”按此本之放翁《聞杜鵑戲作》：“半世羈遊厭路岐，憑鞍日日數歸期。勞君樹杪丁寜語，似勸饑人食肉糜。”

蕭元之、鄧允端茂初、徐從善仲善、高吉幾伯。

卷十六圓悟、永頤。

卷十七吳仲方季仁、張輯宗瑞。

第三十九冊敖陶孫器之。按卷十九詩如《寄福清翅山舅陳夢寔》、《醉歌》等篇，都已見第十二冊，鮑以文未刪去。題三元樓壁詩仍未收。

卷十八《謗議》：“四方集謗議，著面矢如雨。前身雷將軍，柴立吾甚武。却還觀我生，與世實齟齬。西通禰衡鄰，東接嵇康堵。以兹料身後，藐未得死所。一州納一嘲，一邑獻一侮。竝淛十五州，我作大謗府。餘外九州者，設伏特未舉。徐思浮言端，中實無所主。怪雪羣犬吠，眩日百鳥語。何由澤其喙，環海變春醑。坐使聲名高，一日跨堯禹。”

《借山谷後山詩編於劉宜之司戶因書所見呈宜之兄弟》：“拾遣詩視孔子道，豫章配孟顔後山。自餘衆作等別派，彪虥貍豹虎一斑。”

《贈龜山慧海長老》：“向來縛虎正死急，今日看牛無可鞭。”

卷十九《清明日湖上晚步》：“一百五日苦多雨，二十四花能幾風。壯心欲與兒女競，春事翻成冠蓋空。公私蛙合笙歌裏，客主山張圖畫中。作意後游仍獨醉，西湖莫忘遠來翁。”

卷二十李龏和父。按詩殊纖淺，《瀛奎律髓》卷二十選其《早梅》一首，亦見此本中，虛谷批有云：“近年始卒於霅上，年近八十，有《漱石吟》行於世，晚節更進”云云。又此本有《飛仙篇用周草窗韻》、《古興四首用周草窗韻》，而《草窗韻語》卷一附載和父題詩却不見《集》中。【和父《杜鵑詩》云：“血滴成花不自歸，銜愁猶泣在天涯。秋聲更比春聲苦，除却淵明勸得誰？”按《梅磵詩話》卷中謂其祖洪平齋《題楚城靖節祠》（《平齋集》卷二）：“不如歸去來兮好，百世聞風只杜鵑。”《清異錄》卷二載潘崇女妙玉《詠杜鵑》云：“毛羽淵明鬼。”又第七百十七則。】

《摺疊扇》：“尺素裁成半葉柯，竹批六夾影相羅。玉人笑把遮羞面，還向縚邊見笑渦。”按《五雜組》卷十二云[35]：“元以前多用團膳，未有摺者。元出東南夷使者持聚頭扇，人共笑之。國朝始用摺扇。吳、蜀二扇通行。”《野獲編》卷二十六云：“聚骨扇自吳製之外，惟川扇稱佳，歲貢萬數柄。宋人畫仕女止有團扇，摺扇自永樂間外國入貢始有之。”劉龻《五石瓠》卷三云[36]：“國朝創製器物，前代所無，《暖姝由筆》載九事，其四為摺扇。蓋摺扇至明而盛行，蜀扇尤重。何義門藏謝雍錄本《祝枝山文集》卷四《促金生許川扇不至》云：‘漆金何似漆玄好廷美許川扇余喜黑漆，惡金漆者，節骨還輸直骨奇舊多作直骨，今刻竹節文，徒勞更無趣，李丈曾呼三益友故丈人李公謂川扇有三益：障日、障小雨、可支額小睡，金郎休捱九秋期。’吳人不愛吳扇，而聞聲相思如此。《水滸》第六回林沖‘手執一把西川摺疊紙扇子’，此等語必後人竄易，非元末明初手筆也。”（《金瓶梅》第二回：“西門慶搖著灑金川扇兒。”）元人《吳淵穎集》卷七有《東夷倭人小摺疊扇子歌》，是當時尚無土製。觀和父絕句，則宋末已有用之者矣，當亦舶來物耶？《陔餘叢攷》卷三十三：“《癸辛雜識》：‘倭人聚扇，用倭紙為之，雕木為骨，金銀花草為飾，并有作不肖之畫於其上者。’《七修類稿》：“成化初，高麗貢至，朝命仿製，復書格言以賜羣臣。”陸深《春風堂隨筆》：‘今之摺扇，張東海以為貢於東夷，永樂間盛行。然東坡謂高麗白松扇“展之廣尺餘，合之止兩指”‘；《容齋隨筆》記朱新仲《摺扇詩》有‘寶扇鸞開翅，數摺聚清風’；豐坊謂：‘家有趙彥所畫摺扇’；金章宗《題摺扇》詞云：‘幾股湘江龍骨瘦，巧樣翻騰，疊作湘波皺。’則宋、金時已有之，特未盛行。馮時可《篷窗續錄》：‘貢自東夷，永樂間盛行。’《客中閑談》：‘又名“撒扇”，永樂中朝鮮貢至，上喜其便，命工如式為之。南方婦女猶用團扇，惟妓女用撒扇。’陸儼山有楊妹子畫摺絹扇。南齊褚淵以腰扇障日。胡三省注謂摺疊扇，蓋附會也”云云（梁玉繩《瞥記》卷七攷摺扇，尚信許周生言，以《通鑑》胡注為其朔），可與余所引合觀。新仲所作乃《生查子》詞，非詩也，見《耆舊續聞》卷一。【張羽《靜居集》卷二《倭扇》五古、卷三《賜倭扇》七古、卷四《倭扇》五絕、《賜倭扇》七絕。】【瞿佑《詠物》百篇有《摺疊扇》、《紙團扇》（十、十一）。】【王芑孫《淵雅堂編年詩》卷一《摺疊扇》五古聯句數典尚詳。】【陸心源《儀顧堂題跋》卷十三《張東海集跋‧之二》云：“《東海詩集》卷四《王蘊和所畫團扇詩敘》云：‘中國古無摺扇，嘗見王秋澗記東南夷使者持聚頭扇，當時譏笑。我朝倭國充貢，太宗遍賜羣臣。’愚按北宋已有。”引東坡語及《畫繼》（卷十論高麗松扇及倭扇皆謂似市井中所製摺疊扇）。】【張汝弼《張東海全集》詩卷四《王中舍蘊和所畫團扇》（七絕）《跋》曰：“中國古無摺扇，嘗見王秋澗記元初東南夷使者持聚頭扇，當時譏笑之。我朝永樂初始有，特僕隸下人所持，以便事人耳。及倭國充貢，太宗偏賜羣臣，內府又倣其制以供賜予，天下迨徧用之，而團扇革矣。今江南惟婦人猶存其舊題團扇，因著摺扇之緣起云。”】【《明詩紀事》丙籤卷五引曾棨《西墅集‧交趾削竹粘紙為摺扇以充貢永樂乙未夏命中書舍人寫傳格言於上以賜百官》七律。郭若虛《圖畫見聞志》卷六：“高麗使人每至中國，或用摺疊扇為私覿物，上畫婦人、鞍馬、花木之類，謂之‘倭扇’。”鄧椿《畫繼》亦記“高麗松扇如市井中所製摺叠扇者”。】【《瞥記》卷七引王珪《趙概墓志銘》：“契丹主以素摺疊扇寫詩”，許周生云：“《通鑑‧齊紀一》褚淵腰扇，胡三省注：‘佩之於腰，即今摺疊扇’，則其來久矣。”】【《野獲編》卷二十六：“聚骨扇自吳製之外，惟川扇稱佳。京師人謂之撒扇。永樂間，外國入貢始有之。然東坡已云‘高麗白松扇’。余少時見金陵曲中，諸妓每出，尚以二團扇，令侍兒擁於前。”】【《嬾真子》：“紹興三年夏六月，明州阿育王山住持淨曇，以宸奎閣所藏仁宗御書詣行在，所獻有團絹扇三柄，皆有御書。”】【吳自牧《夢梁錄》卷十三“鋪席”條有“周家摺揲扇鋪、陳家畫團扇鋪。”】【張世南《游宦記聞》卷六亦記家藏高麗國使人狀進奉品中有“摺疊扇二隻”。】【《菽園雜記》卷五：“摺疊扇、一名撒扇，或云始永樂中。南方女人皆用團扇，惟妓女用撒扇。”】【《棗林雜俎‧智》載：“進貢川扇，欽降花樣名色三十五種，赤金釘鉸。”】【《弇州山人四部稿》卷一百三十八《題畫扇卷》云：“宋以前皆團扇，今之扇則自倭夷作貢始。令士大夫袖一團扇揮暑，有不掩口者哉？”】【《升庵全集》卷三十一《謝同鄉諸公寄川扇》七律二首。】

第四十冊卷二十一黃文雷希聲。

周文璞晉仙《金陵雜詠》：“長干小婦學吹簫，樓外閒風弄翠條。近得廣陵消息未，暮潮已過赤欄橋。”按此仿顧況《題葉道士山房》云：“水邊楊柳赤欄橋，洞裏仙人碧玉簫。近得麻姑消息否，潯陽江上不通潮。”《白石道人詩集》卷下《送范仲訥往合肥》：“我家曽住赤闌橋，鄰里相過不寂寥。”溫飛卿《楊柳枝》第一首：“正是玉人腸斷處，一渠春水赤欄橋。”

葉茵景文、張蘊仁溥。

卷二十二俞桂晞郄、武衍朝宗。

卷二十三吳仲孚惟信。《絕句》：“白髮傷春又一年，閒將心事卜金錢。梨花瘦盡東風嬾，商略平生到杜鵑。”按《浩然齋雅談》卷上論韓之推孟、歐之尊梅、水心之伏“四靈”云：“惟其富贍雄偉，欲為清空而不可。昔吳中有老糜丈，多學博記，每見吳仲孚小詩云云，屈膝拜曰：‘老夫才落筆，即為堯、舜、周、孔、漢祖、唐宗追逐不置，君何為能脫洒如是？’（《齊東野語》卷六“詩用事”條亦云而稍略）”可參觀Lessing,Fabeln in Prosa, 1terBuch, “Der Sperling und der Strauss”: “Sei auf deine Grösse, auf deine Stärke so stolz als du willst, sprach der Sperling zu dem Strausse; ‘ich bin doch mehr ein Vogel als du. Denn du kannst nicht fliegen, ich aber fliege, obgleich nicht hoch, obgleich nur ruckweise.’ Der leichte Dichter eines fröhlichen Trinkliedes, eines kleinen verliebten Gesanges, ist mehr ein Genie, als der schwunglose Schreiber einer langen Hermanniade” (Auswahl in drei Bänden, “Veb”, I, S. 423)；又Grillparzer,Gesam. Werk., hrsg. E. Rollett und A. Sauer, VII, S. 34: “Hölty in seiner Nußschale wird ein Dichter bleiben bis ans Ende der Welt, und die Schlegel werden es nicht sein, wären sie auch tiefer als die Tiefe des Weltmeers”; Heine,Reisebilder, III, “Die Bäder von Lucca”, Kap. XI (Werke und Briefe, 342).

胡仲參希道、姚鏞希聲、戴復古式之。

危稹逢吉《日漾水影於窗變態千萬因為之歌》：“日在天，水在池，溶溶漾出黃琉璃。須臾影上白雲牕，爭奇角異無不為。（中略）浮雲疾流星漢動，老樹破碎光參差。魚跳暈車輪，蝦出展圓鏡。一物動其間，皆足助其勝。小兒弄影嗔未大，兩手抱石波心墮[37]。忽見千丈萬丈金蛇飛，鐵騎無聲雪山過（下略）。”

徐集孫義夫、朱繼芳季實、陳必復無咎、斯植。

卷二十四陳起宗之《夜聽誦太極西銘》：“六經宇宙包無際，消得斯文一貫穿。萬水混茫潮約海，三辰煥爛斗分天。鳶魚察理河洛後，金玉追章秦漢前。遥夜竝聽仍闇味，奎明誰敢第三篇？”按紀文達《瀛奎律髓刊誤序》斥方虛谷論詩三弊，其二曰：“攀附洛、閩道學”，誠中其病。然此乃南宋末年風氣，不獨虛谷為然，江湖派中人亦復如是。芸居此詩，其一例也。他如卷十四章粲《學易齋》云：“圖《太極圖》書《通書》詣其微，精實超惚恍。啟蒙析其義，端倪見俯仰”，又《絜矩書院示學子》一首發揮“天人特異名，性情即理氣”之旨，娓娓平言，有曰：“至哉子朱子”，又曰：“吾因伊川程”，真所謂“押韻講義”也。吳錫疇《蘭臯集》卷下《江氏靜山堂》（第三百二十七則）、吳龍翰《古梅吟稿》卷一《持敬堂》、卷二《讀先大父遺文》（第三百四十六則）、衛宗武《秋聲集》卷一《理學》（第四百六十四則）、毛珝《吾竹小稿》（第二十二則）、羅與之《雪坡小稿》（第四百三十八則）、陳杰《自堂集》（第三百二則）、《西山先生真文忠公文集》卷三十六《跋宋正甫詩集》（即《宋詩紀事》卷七十一宋自適，摘句皆道學語，似亦江湖派）、周公謹景慕蓮溪，《草窗韻語》六稿《藏書示兒》（第二百五十八則）皆可作證。山谷詩好言心性，雖太半皆釋氏語，然如《送王郎》云：“炊沙作糜終不飽[38]，鏤氷文章費工巧。要須心地收汗馬，孔孟行世日杲杲”；《次韻高子勉》第八首云：“鑿開混沌竅，窺見伏羲心”（參觀第四百十九則）；《奉答聖思講論語長句》云[39]：“觀海諸君知浩渺，學山他日看崇成”；《次韻郭右曹》云：“歲中日月又除盡，聖處工夫無半分”（退之《感春》云：“不到聖處寧非痴”，謂醉也，此借用其字，山谷《次韻楊明叔》亦云：“富貴何足道，聖處要策勳”）；《去賢齋》云：“末俗風波尤浩渺，古人廉陛要躋攀”；《次韵元日》云：“四十九年蘧伯玉，聖人門戶見重重”；又《贈謝敞王博喻》云：“高哉孔孟如秋月，萬古清光仰照臨”，已開南宋理學家吟詠法門。曾茶山之見賞於胡文定，呂東萊之問學於楊文靖（參觀第四百三十四、第四百四十則），徐師川亦出文靖之門，《龜山語錄》有一則示以仕宦出處之誼甚詳（楊繩組重刊本《龜山先生集》卷十二），西江詩家已傍道學門牆矣。蓋放翁七律好為頭巾語，《甌北詩話》至推其得力性理（參觀《談藝錄》第一四九頁[40]）。餘如洪平齋、林竹溪、劉後村輩，莫不作近體詩借道學語以自重。（《後村大全集》卷二《先儒》、卷四《書感》、《聖賢》、卷《遺編》、《一念》、《進德》、卷二十六《忍慾》之類，不勝一一舉。《隱居通議》卷十所謂“後村序竹溪詩‘經義䇿論之有韻者’一句，最道著宋詩之病，然其自作，則亦有時而不免。”劉須谿則云：“後村所短，適在此。”可發一笑。）至理學家所作篇什，更不必論矣。一時風氣，於虛谷乎何尤？《孫公談圃》卷中記魯直窮通得喪，無幾微見顏色，稱其“德性夙成，非學而能”；汪聖錫《文定集》卷十一《書張士節字序》云：“聞之前輩，魯直疏通樂易，而其中所守，毅然不可奪。摧沮撼頓，至於再三，而卒以不悔，視死生禍福曽不芥蔕。可信其為信道之篤也”；《跋山谷帖》云：“余所視山谷翰墨，大抵誨人必以規矩，非特為說詩而發也”；《朱子大全集》卷八十四《跋山谷草書千字文》極稱其人品剛直不佞；黃東發《日抄》卷六十五云：“世但見涪翁嗜佛老、工嘲咏、善品藻書畫，遂以蘇門學士例目之。今愚熟考其書，晚年自列其文，則欲以合於周、孔者為《內集》，不合於周、孔者為《外集》。議論人物，則謂周茂叔人品最髙，謂程伯淳為平生所欣慕。方蘇門與程子學術不同，其徒互相攻詆，獨涪翁超然其間，無一語黨同。天資高明，不緇不磷，豈蘇門一時諸人可望哉”云云[41]，儼然《法言‧修身篇》所謂“在夷貉則引之”者矣。《四庫總目提要》卷一百五十四云：“庭堅孫㽦從學於朱子，朱子於元祐諸人，詆二蘇而不詆庭堅，㽦之故也”云云，當屬皮相附會。李端叔《姑溪居士前集》卷三十九《跋山谷帖》早稱其居官立身之卓：“屹屹宇宙間，與三蘇分路揚鑣，不獨文詞翰墨”云云，然未嘗將山谷說成道學家也。【林九成編《搏桑名賢詩集》中，如卷二之木下元高、卷三之山崎敬義、卷四之伊藤維楨，皆好為道學體詩。】


四百五十四


沈與求必先《龜谿集》十二卷。忠敏頗以詩稱，筆力尚酣健，與東坡為近。

卷一《山西行》：“山西健兒好身手，氣如車輪胆如斗。十五射獵少年場，戲格黄羆同拉朽。二十竄名尺籍中，鐵馬追風快馳走。臂弓腰箭了一生，只喜論攻不論守。兵符夜半出轅門，將軍令肅誰敢後。自誇豪健天下無，誓爲官家掃羣醜。蠻夷共事古來危，監軍巧落胡人機。黑山未靖黄河沸，胡塵倏忽連紫微。長驅中州斥候絕，已聞飲馬金明池。种家猛將忠貫日，髮上衝冠頤指揮。主辱偷生事不武，壯士裂眦爭相隨。東跨潼關達上國，城頭夜插將軍旗。諸胡下馬拜吾父，請成退舍纔有期。肉食謀國帝子質，勒兵不動護送之。壯士束手猛將死，敵來侮人猶小兒。明明二聖堯舜主，天翻地坼徒爾爲。天翻地坼徒爾爲，北望血淚滂兩頤。真人中興似光武，赤眉青犢折箠笞。一呼奮擊肯效死，風鶴尚信驚王師。嗚呼何爲背征討，紅帕兜鍪半爲盜。東家昨夜虜小姑，西婦朝逢握刀笑。錦衣玉食事奢侈，翠眉紅頰資彊暴。黄屋今懷旰食憂，忍與豺狼活蓬藋。時危宜爾悍且驕，側耳試聽哀痛詔。五陵佳氣自蔥蔥，爲雪大仇安九廟。”

卷二《小雨》：“小雨廉纖未肯晴，勒回花信待清明。冷官何預芳菲事，空聽春禽作意鳴。”

《從劉殿院借書》：“自昔暗中人易記，到今名下士非虛。”


四百五十五


蘇頌子容《蘇魏公集》七十二卷，道光中重刻本。子容博學多聞，觀詩中自注及卷六十五、卷六十六、卷六十八注校《本草》、《千金方》、《風俗通》、《淮南子》諸書《序》、《與胡恢推官論南唐史書》，及《墨莊漫錄》卷二記其使北論曆法事，歎其“無所不通”一則，可以想見。筆力舒展，惜平衍排實，不能振勒。修詞亦欠工緻，典而未雅者也。參觀第二百八十八則、第四百四十九則。

卷三《和胡俛學士游西池書事》五古。按七百五十言。卷四《暇日游逍遙臺覩南華塑像因抒長韻》七古一千四百言[42]、卷五《元佑癸酉秋九月蒙恩補郡維揚首閱題名前後帥守莫非一時豪傑其間九公頗有寅緣感舊思賢因作長韻》五古四百五十言、《追省平生感事述懷示兒孫》五古一千言[43]，皆平鋪直敘，濶而不壯。《南華塑像》一篇，概括漆園大義，可作“蒙莊蒙求”讀，無與詞翰也。

卷七《送韓玉汝太博出守洋州》：“遺德在人棠蔽芾，舊遊經眼樹婆娑。”

卷十《觀潮第三首》：“橫江白浪涌崔嵬，應是波神羽衛來。陛戟百重馳道遠，舳艫千里峭帆開。緩如積雪飛霜路，急似砯崖轉石雷。惟有東西爭渡者，暮還朝往任相催。”

《元豐己未三院東閣作十首》：“平日論心友與親，白頭臨事斗如新。臝衣難喻疑金客，束蘊應無乞火人。三省行藏知有命，十年流落困無津。物情世態經諳練，不假虛詞問大鈞。四”“飛語初騰觸細文，廷中交構更紛紜。綱條既甚秋荼密，枉直何由束矢分。御史皆稱素長者，府徒半識故將軍。却憐比戶吳興守，詬辱通宵不忍聞時蘇子瞻自湖守追赴臺劾，嘗爲歌詩，有‘非所宜言，頗聞鎸詰’之語。五”

《己未九月予赴鞫御史聞子瞻先已被繫才隔一垣不得通音息因作詩四篇》：“詞源遠遠蜀江流，風韻琅琅舜廟球。擬策進歸中御府，文章傳過帶方州前年高麗使者過餘杭，求市子瞻集以歸。未歸按‘歸’字重見綸閣時稱滯，再換銅符政並優。嘆惜鍾王行草筆，却隨諸吏寫毛頭。二”

卷十一《次韻子瞻鎖院賜酒燭》：“起草才多封卷速，把麻人衆引聲長。”按《老學庵筆記》卷十謂蘇子瞻詩亦云：“‘明日白麻傳好語，曼聲微繞殿中央。’蓋昔時宣制，皆曼延其聲，如歌詠之狀。張天覺自小鳳拜右揆，有旨下閣門，令平讀，遂為故事。”

卷十三《前後使遼詩‧和張宗益過潭州朝拜信武殿》有云：“民獲耕桑利，時無斥堠勞。金繒比干櫓，未損一牛毛。”而卷二《西鄰》有云：“西鄰擊鼓北鄰聽，飲馬持戈密相應。二疆款附歲奔馳，捆載金繒萃淵藪。飫肥服煖四十年，但欲包藏忘德厚。謀夫憤憤壯士憂，屢獻忠言曾苦口。廟堂高論正無爲，肯向平時議攻守。彼方束手聽誓盟，重獲歲時贄琛賮。斯民懷德樂休兵，戍卒歸來解鋒刃。皆言鄰徼復清夷，嗟哉強敵終難信。”卷六十六《華夷魯衛信錄總序》亦云：“至於我朝，乃得上策”云云，密勿堂皇之言，若出自南人之口者。卷十二《向忝使遼於今十稔再過古北感事言懷奉呈同事閤使》有云：“自非充國圖方略，但致金繒慰遠甿。”則有言外意矣。

《和晨發柳河館憩長源郵舍》自注：“敵中多掠燕、薊之人，雜居番界，皆削頂垂髮以從其俗。”按是則契丹亦有辮髮，不特女真與蒙古也（參觀《大金國志》卷五、卷三十九、《宋史》卷四百四十九、《續資治通鑑》卷一百六、鄭所南《心史‧大義略敘》、《說郛》卷五十五《北風揚沙錄》、卷五十六《蒙韃備錄》）。

《某奉使過北都奉陪司徒侍中潞國公雅集堂宴會開懷縱談形於善謔因道魏收有逋峭難爲之語人多不知逋峭何謂宋元憲公云事見木經蓋梁上小柱名取有折勢之義耳文人多用近語而未及此輒借斯語抒爲短章以紀一席之事》：“自知伯起難逋峭，不比淳于善滑稽。舞奏未終花十八，酒行先困玉東西。”按《文潞公集》卷六《龍圖給事使還過魏少留仙斾道舊為樂因及北史魏收之語作為雅章輙敢繼聲聊資一噱》[44]：“易作詩章頻有得，難為逋峭豈無稽。”又按實宋景文語，非元憲也，見《筆記》卷上云：“今造屋勢有曲折者謂之‘庯峻’，齊、魏間，以人有儀矩可喜者，謂之‘庯峭’，蓋‘庯峻’也。”《齊東野語》卷八“庯峭”條全取此，又云：“今轉‘庯’為‘波’。”徐渭《南詞敘錄》：“俌俏，美俊也。”錢竹汀《恒言錄》卷二云：“今人謂婦人美好曰‘俏’，《方言》：‘釥，好也。’郭璞注：‘今通呼小姣潔喜好者爲嫽釥。’釥，七小切。”阮常生案：“《宋景文筆記》云云，‘峭’、‘俏’通。”而皆未引《三國志注‧趙達傳》：“皇象幼工書，時有張子並、陳梁甫能書。甫恨逋，並恨峻，象斟酌其間”云云，“逋”即“庯庩”之“庯”，不平也。《墨莊漫錄》卷四極稱王禹玉以“十八”對“東西”為新（見下第四百八十則）[45]，不知子容亦有之。

《同事閤使見問奚國山水何如江鄉以詩答之》：“奚疆山水比東吳，物色雖同土俗殊。萬壑千巖南地有，扁舟短棹此間無。因嗟好景當邊國，却動歸心憶具區。終待使還酬雅志，左符重乞守江湖。”按五、六可與歐公《松門》詩“可憐勝境當窮塞，飜使留人戀此邦”參觀。

《契丹飲食風物皆異中華行人頗以爲苦紀事書呈同事閤使》：“夷俗華風事事違，矯情隨物動非宜。肥醲肴膳嘗皆遍，繁促聲音聽自悲。沙眯目看朱似碧，火薰衣染素成緇。退之南食猶成詠，若到窮荒苦費詞。”

卷六十六《華夷魯衞信録總序》。按安閑溫雅，《集》中第一首大文字。汪彥章《序》記神宗讀之曰：“說卦文也。”蓋謂詮述體例，用“故次之以”、“又次之以”等語作脈絡也。


[1]此處字跡漫漶難辨。

[2]此補語與上文大致相重，見《手稿集》1046頁下腳。

[3]此二、三字墨跡漫漶難辨，但當為“《集》亦失收”之類。

[4]即下文，見《手稿集》1049頁。

[5]“相下”原作“相干”。

[6]原文脫落“至”字。

[7]“答孫子發書”原作“答孫子發詩”。

[8]原文脫落“紅”字。

[9]見《手稿集》1048頁眉。

[10]“萬里”原作“萬風”。

[11]“續集”原作“後集”。

[12]“集”原作“稿”。

[13]原文脫落“突兀”二字。

[14]“梁唐晉漢周”原作“漢唐晉漢周”。

[15]此詩原置卷五《送術者》之下。

[16]《手稿集》第一冊623頁錯簡，第四百則後跳接另一札（五七三至六〇四則上），四〇一至四五二則插置第二冊949-1049頁，本則位於第一冊705-713頁。卷首題“容安館日札”，署“槐聚居士”，鈐“槐聚”朱文印、“默存”白文印。

[17]《分門纂類唐歌詩》。

[18]“為”原作“與”。

[19]書眉標注“七月起”。

[20]卷四十七《桃花寺》批：“四靈詩趙紫芝為冠。大抵中四句鍛煉磨瑩為工。以題攷之，首尾略如題意，而中四句亦可他入，不必切於題也。”卷四十八《一真姑》批：“四靈學晚唐詩，故題目亦傚之。四人之中，紫芝最熟而有餘味云。”

[21]原文脫落詩題。

[22]“檜”原作“桂”。

[23]此段重引，見《手稿集》708頁行間。

[24]原文脫落“out”字，“warm & bright”原作“bright & warm”。

[25]此處所引二語，補於《手稿集》708頁眉，不知何所繫，姑置於此。

[26]“聚景園”原作“聚量園”。

[27]前引見《手稿集》710頁書眉，此處重引於同頁行間，原題誤作《和宋大博服除還朝》。

[28]“日涉園集”原脫落“集”字。

[29]“盤鼎”原作“盤銘”。

[30]“雜纂續”原作“續雜纂”。

[31]“瓠”原作“觚”。

[32]“瓠”原作“觚”。

[33]“程炎子”原作“程炎工”。

[34]“盛世忠”原作“盛世宗”。

[35]“組”原作“俎”。

[36]“瓠”原作“觚”。

[37]“波心”原作“波石”。

[38]“炊沙”原作“炒沙”。

[39]“講論語”原作“答論語”。

[40]見《談藝錄‧三五》（香港中華書局1986年版128頁；北京三聯書局2001年補訂重排版384-85頁）。

[41]“黨同”原作“雷同”。

[42]“一千四百言”原作“一千七百言”。

[43]“述懷”原作“述韻”。

[44]“繼聲”原作“寄聲”。

[45]原文未註“四”字。