《容安馆札记》386-390则


三百八十六


晏殊《元獻遺文》一卷胡亦堂輯、《補編》三卷勞格輯（按即本《讀書雜識》卷十二所經目）、《增輯》一卷李之鼎輯。同叔七言近體溫麗秀潤，情景相生，直追韋莊、韓偓。應制之作，却嫌塗澤落小樣。但存什無幾，而語意多複，亦是一眚。《青箱雜記》卷五云：“公風骨清羸，不喜肉食，尤嫌肥羶，每讀韋應物詩，愛之曰：‘全沒些兒脂膩氣。’集梁《文選》以後迄於唐，別為《集選》五卷，而詩之選尤精，凡格調猥俗而脂膩者，皆不載。”《老學庵筆記》卷五：“李虛己侍郎，少從江南先達學作詩，後與曾致堯倡酬。曾謂其詩雖工，恨啞。虛己初未悟，久乃造入。以其法授晏元獻，元獻以授二宋，自是遂不傳。然江西諸人，每謂五言第三字、七言第五字要響，亦此意也。”二則皆備參考。【《增廣注釋音辨唐柳先生集》中載元獻評語，如卷二《愈膏肓疾賦》云：“膚淺不類柳文”，卷二十《舜禹之事》云：“恐是博士韋籌所作。”】【賀黃公《載酒園詩話》卷五謂：“梅、歐、江、謝咸出晏氏之門，然晏自作詩，實崑體是也。”特崑體而能輕靈不堆僿，此矯然足以自異者耳。】【賀方回七律學晏同叔，見三九五則。】【元獻撰文已佚而題目可考者：《真宗神御殿頌》、《游渦賦》、《青社州學記》，皆見《范文正公集》卷四《謝晏尚書以近著示及》五排自注，又《尺牘》卷下《與晏尚書》。他如《徐騎省集》有晏元獻《後序》，《鶴山大全集》卷六十二《跋晏元獻公帖》引《帖》中語云：“五十年作官苦學，猶自步步事事與人商量”云云，皆勞季言搜輯所未及。】【《能改齋漫錄》卷十二元獻□兄長事……[1]】【《避暑錄話》卷上記元獻撰類要事。】【《少室山房筆叢》卷三：“一友人云：嘉靖中籍没分宜有《晏元獻集》一部二十餘帙，鈔本也。……因記里中有《元人育嬰圖摹本》載元獻跋語幾七百言，其文甚莊雅，而書法殊有晉、唐風。”】【《事文類聚前集》二十九《朝謁》門《初秋寓直》七律、《新集》卷二《太傅》門《張太傅生日》七律。】【《老學庵筆記》卷五：“唐韓翃詩‘門外碧潭春洗馬，樓前紅燭夜迎人。’（韓翃《贈李翼》七絕）晏叔原詞云：‘門外綠楊春繫馬，床前紅燭夜呼盧。’氣格乃過本句。”（《能改齋漫錄》亦云，然以韓翃詩為樂府《水調歌》。）】【《宋景文筆記》卷上：“晏相國今世之工為詩者也。末年見編集者乃過萬篇，唐人已來所未有。然相國不自貴重其文，凡門下客及官屬解聲韻者，悉與酬唱。”《宋景文集》和晏尚書詩甚多，可考題目。《梅宛陵集》亦然，卷二十四《以近詩贄尚書晏相公忽有酬贈之什謹依韻》五律一首并記同叔談藝語，有云：“嘗記論詩語，辭卑名亦淪（公曰：‘名不盛者辭亦不高’）。寧從陶令野（公曰：‘彭澤多野逸田舍之語’），不取孟郊新（公曰：‘郊詩有五言一句全用新字’）。”】【《北江詩話》卷一云：“萬首詩不始放翁，前蜀王仁裕作詩滿萬首，見《蜀檮杌》及《十國春秋》。”（按《蜀檮杌》無此語，見後國補曾慥《類說》卷二十六引，又《舊五代史》卷128、《新五代史》卷57。）】【《後村大全集》卷174：“晏元獻《書平津侯傳》云：‘主父仲舒容不得，未知賓閣是何人。’”】【《歲時廣記》卷十引晏相《正月十九日》詩又云：“星逐綺羅沉晚色，月隨歌舞下層臺。千蹄萬轂無尋處，衹是華胥一夢迴。”】

《遺文‧庭莎記》：“兹地宛在崇堞，車馬不至，弦匏不設，柔木佳卉，難於豐茂，非是草也，無所宜焉。”

《几銘》：“小飯防饐，跬行虞跌。”吾鄉諺云：“走路防跌，吃飯防噎。”

《答贊善兄家書》：“家間僕吏等，直至今，兩日内破一頓猪肉。此持久之術。”

《無題》：“油壁香車不再逢，峽雲無跡任西東。梨花院落溶溶月，柳絮池塘淡淡風。幾日寂寥傷酒後，一番蕭瑟禁烟中。魚書欲寄何由達，水遠山長處處同。”按《鵲踏枝》詞云：“欲寄彩鸞無尺素，山長水闊知何處。”又按徐興公《筆精》卷二謂：“‘溶溶’，水貌，當改‘月’字為‘雨’字。”真瞽說也。

《浣溪紗》：“無可奈何花落去，似曾相識燕歸來，小園香徑獨徘徊。”按《補編》卷二《假中示判官張寺丞王校勘》云：“春寒不定斑斑雨，宿醉難禁灩灩杯。無可奈何花落去，似曾相識燕歸來。遊梁賦客多風味，莫惜青錢萬選才。”

《浣溪紗》：“滿目山河空念遠，落花風雨更傷春。不如憐取眼前人。”

《鵲踏枝》：“檻菊愁烟蘭泣露。羅幙輕寒，燕子雙飛去。”按《踏莎行》云：“細草愁烟，幽花怯露。……時時海燕雙飛去。”

《踏莎行》：“垂楊只解惹春風，何曾繫得行人住。”

又：“高樓目盡欲黃昏，梧桐葉上蕭蕭雨。”

《玉樓春》：“天涯地角有窮時，只有相思無盡處。”按《踏莎行》云：“無窮無盡是離愁，天涯地角尋思遍。”

《蝶戀花》：“百尺朱樓閑倚遍”，“斜陽只送平波遠”。按《踏莎行》云：“畫閣魂消，高樓目斷，斜陽只送平波遠。”

《補編》卷二《弔蘇哥》：“何日九原芳草綠，大家携酒哭青春。”按本之薛能《晚春》：“臥晚不曾拋好夜，情多唯欲哭殘春。”[2]

《煮茶》：“未向人間殺風景，更持醪醑醉花前。”

《春陰》：“風迷戲蝶閒無緒，露裛幽花冷自香。”

卷三《七夕》：“秋河不斷長相望，豈獨人間事可哀。”

《金柅園》：“一曲清歌滿樽酒，人生何處不相逢？”按此仿杜牧之《送人》：“明鑑半邊釵一股，此生何處不相逢？”

《增輯‧晚春》：“小白長紅又滿枝，築毬場外好支頤。春風自是人間客，主管繁華得幾時？”按李氏本《事文類聚前集》卷八轉出此詩，《類聚》明作叔原，不知何以誤為元獻之作也。此詩乃叔原作，《侯鯖錄》、《獨醒雜志》記其本事，班班可考。《能改齋漫錄》卷八并謂：“山谷少時有《感春》詩云；‘風光不長妍，如客暫時寓。’已道其意。”李氏竟未之見。又《漫錄》卷六（《苕溪漁隱叢話後集》卷二十引作《復齋漫錄》）載元獻《和宋子京召還學士院》五律有二首，勞氏《補編》卷二僅輯入前一首，李氏亦未補。【又《後集》卷十七引《東臯雜錄》載元獻有“二十四番花信風”之句。】

斷句：“樓臺側畔楊花過，簾幕中間燕子飛。”

“槿戶茅齋雅自便，京華風味入新年。樓台冷落收燈夜，門巷蕭條掃雪天。疾酒不聞花外漏，放朝仍得日高眠。何妨靜習間中趣，欲問林僧結淨緣。”（《正月十八夜》）《竹莊詩話》卷十八引《詩事》載全首。

“已定復搖春水色，似紅如白野棠花。”

“臘雪半含梅粉白，春風先著柳梢黄。”

“竹醉人還醉，蠶眠我亦眠。”

“東陽詩骨瘦，南浦別魂銷。”


三百八十七


【此則闕如。】


三百八十八


【此則闕如。】


三百八十九


顧嗣立《元詩選》。《凡例》：“元人用韻，頗有淆譌，而入聲尤甚。或以北方土語混入古音，或以閩越方言謬稱通用。”（此書余十年前曾評識一過，兹偶披尋，不復詳論，取二、三策而已。）【田山薑《古歡堂詩集》七言絕卷三《讀元人詩各賦絕句十六首》。張遠《無悶堂詩集》卷五《寄曹秋岳先生時有選元詩之約》（五排）蓋在俠君之先，卷十五《題顧俠君秀野堂圖》第三首自注：“俠君有《元詩選》。”】

《甲集》元好問《遺山集‧潁亭》：“春風碧水雙鷗靜，落日青山萬馬來。”顧氏注：“二句又見張希孟《會波樓》詩。蹈襲之病，昔人亦不免耶？”按《拜經樓詩話》卷三載：“楊學易《元詩選》以遺山冠首，因題其後云：‘古人立身有始終，麥秀歌殘肯再仕。選詩莫作文藝看，是中微具春秋旨。……天公欲使名德昌，早遣先生騎箕尾。生前不作莽大夫，死後應書前進士。誰將詩集冠蒙古？想見九原目猶視。’”

李俊民《莊靖先生集》。

劉因《靜修丁亥集》。《靜修文集》卷九《人情》：“共說長安如日近，豈知蜀道比天難。”按姚春木《通藝閣詩錄》卷八《寄麗生南歸》：“自昔長安居不易，于今蜀道上真難。”《船山詩草》卷二《乙巳八月出都感事》云：“亦知蜀道真難上，可奈長安不易居。”《劍南詩稿》卷五《書懷》：“敢言日與長安遠，惟恨天如蜀道難。”趙甌北《哭璞函之訃》：“空懸望眼長安近，欲返遺骸蜀道難。”《四六叢話》卷十一引《過庭録》載李毅《代蜀守謝上表》云：“捫參歷井，都忘蜀道之難；就日望雲，但覺長安之遠。”梁晉竹《兩般秋雨庵詩選‧臝寄集‧送韓雪琴同年下第南還》第一首：“舉頭漫説長安近，插足幾如蜀道難。”

《上塚》：“故國無家仍是客，病軀未老錯呼翁。”

《靜修遺詩》、《靜修拾遺》。靜修詩風格欲兼邵堯夫與蘇子瞻，其獷直迂腐[3]，亦時時學遺山七律。

方回《桐江集》。按今本《桐江集》衹有文，俠君所錄篇什，見今本《桐江續集》中，悉入元元休官後所作。

戴表元《剡源文集》。【《青鶴》第三卷第十四期徐沅《白醉揀話》考定《剡源集》誤入唐彥謙詩甚詳，共五、七律詩十二首。】卷二十七《書歎》第三首：“我有知名友，四海邯鄲壁子昂。遭逢不自閟，頗爲談者惜。談者自不知，斯人寧易得。”

二十七《詠蠶》：“將身甘鼎鑊，與世作衣裳。”

卷二十九《夜坐》：“愁鬢丁年白，寒鐙丙夜青。不眠驚戍鼓，久客厭郵鈴。洶洶城噴海，疎疎屋漏星。十年窮父子，相守慰飄零。”按此乃唐彥謙詩，見《全唐詩》。同卷《丁亥歲除前二日書》“索索寒搜客”一律亦見彥謙詩，題作《歲除》。

卷二十九《游陽明一洞天》：“初晴鶴點青邊嶂，欲雨龍移黑處潭。”

卷卅《己卯歲初葺剡居》：“窮未賣書留教子，飢寧食粥省求人。”

卷卅《秋盡》：“十年世事同紈扇，一夜交情到楮衾。”

卷卅《江村遇九日》：“身猶是雁飛難泊，時不如潮去解回。”

卷卅《調貴白》：“不須多畏趙盾日，正好深愁宋玉秋。”

卷卅《周秀才惠貓》：“貍兒輕捷豹兒斑，作勢擒生也不難。漸覺形神欲相賀，青奴黃嬭夜平安。”

余嘗謂南宋已有學盛唐之操調高朗、晚唐之琢詞綿麗，以救江西、江湖、“四靈”之敝，而拔戟自出一隊者，草窗、剡源、松雪其例也。有元詩乳，實化於南宋舊人。北方土風，雅者如遺山、秋澗，俗者如湛然、藏春皆不如此。

黃庚《月屋漫稿》。江湖體亦分陰柔、陽剛，仇山村即講骨力警拔者。星甫之作，風韻娟娟，而不免纖，七絕最佳。

《海棠》：“臉暈輕紅酒力微，真妃半醉夜深時。杜鵑叫落花梢月，獨倚東風睡不知。”

《春陰芍藥》：“點滴簷聲溼逕雲，翻階紅藥帶啼痕。可憐花片都零落，雨露雖多不是恩。”按《吳會英才集》卷二方子雲《春分前三日城南看桃花》云：“與我一般顏色減，未承雨露但風塵。作書為報飛廉道：如此吹噓不是恩。”同一機杼。《養一齋詩話》卷四稱沈石田《落花》警句莫過於“萬物死生寧離土，一場恩怨本同風”（按陳仁錫編《沈石田先生集》七律三《落花》三十首無此首，《列朝詩集》丙八載之），可以參觀。石田語又似羅與之《雪坡小稿》卷二《花下嘆》之“花落花開翻覆手，君看同此一春風”。唐僧修睦《落花》早云：“不能延數日，開亦是春風。”義山《代贈》云：“芭蕉不展丁香結，同向春風各自愁”，則更淒摯微婉。陳霆《渚山堂詞話》卷一稱楊眉庵《落花詞》云：“當時開拆賴東風，飄零還是東風妬。”皆本之沈休文《八詠‧會圃臨春風》云：“氛氳桃李花，青柎含素萼。既為風所開，復為風所落。”【宋祁《景文集》卷二十三《落花》[4]：“已與吹開復吹謝，無情畢竟是春風。”宋庠《元憲集》卷十四《再到小園見落花有感》：“先落後開應定分，一般遲日一般風。”范成大《石湖詩集》卷五《晚步西園》：“料峭輕寒結晚陰，飛花院落怨春深。吹開紅紫還吹落，一種東風兩樣心。”】【《藥地炮莊》卷一《齊物論》：“壯夫無恙孱夫病，一樣南風兩樣吹。”】【《西青散記》卷二載殷霞村詩云：“零落芳心休自怨，蕩花原是養花風。”】【《全宋詞》235高觀國《蘭陵王‧春雨》：“只愁入夜東風惡。怕催教花放，趁將花落。”】【張先《安陸集‧贈妓兜娘》：“當時自倚青春力，不信東風解誤人。”】【《天真閣集》27《落花感賦》：“飛上繡茵成底事，東風只道是吹噓。”】

《池荷》：“紅藕花多映碧闌，秋風纔起易彫殘。池塘一段榮枯事，都被沙鷗冷眼看。”王穀原《丁辛老屋集》（錢籜石定本）卷三《上巳日重返煙雨樓》第一首云：“十日不出花又殘，尖風密雨作春寒。暗中似水流年逝，却被□楊冷眼看。”《國朝詩別裁》卷三十六畢永壬《殘荷》云：“纔見抹粧映水紅，旋驚殘葉颭西風。池塘一歲榮枯事，盡在沙鷗冷眼中。”大胆作賊矣。【《板橋詩鈔‧題盆蘭倚蕙圖》：“春蘭未了夏蘭開，畫裏分明喚阿呆。閱盡榮枯是盆盎，幾回拔去幾回栽。”】本夏竦《文莊集》卷三十六《觀藏珠》：“主公當面無因見，只怕傍人冷眼看。”【Cf. Carmen Sylva: “Die Dummheit drängt sich vor, um gesehen zu werden. Die Klugheit steht zurück, um zu sehen” (E. Puntsch,Zitatenhandbuch, Bd. I, 11. Aufl., S. 593)】

方夔《富山嬾稿》。

劉因《清平樂》：“青天仰面，臥看浮雲卷。蒼狗白雲千萬變，都被幽人窺見。”

熊鉌《勿軒集》。

陳深寧《極齋稿》。

袁易靜《春堂集》。

尹廷高《玉井樵唱‧山居晚興》：“竹聲欲斷微聞雨，村色初昏遠見燈。”

《乙集》耶律楚材《湛然居士集》。郭𠐺伽《爨餘叢話》卷三斥其膚淺粗俗，近體詩多以仄誤平。是也。北人本地風光，如是如是。

劉秉志《藏春集》。雖粗聲大氣，尚勝耶律文正一籌。

赫經《陵川集》。王鏐編《陵川文集》。余嘗謂遺山詩杜皮蘇骨，伯常則學遺山得皮毛。遺山肌理本鬆懈，伯常降而粗糙矣。然遺山高腔每成枵響，伯常直抒胸臆，言之雖無文，自是有物。顧氏評《幽思》云：“伯常用韻，於入聲任意出入。”竊謂如《陵川文集》卷三《登昊天寺寶巖塔》、《白兆山》、《壓雲亭》、卷十《手植檜孔子像》等亦然。不出韻者則趁韻杜撰，如《原古上元學士》（《陵川文集》卷二）有云：“中原有奇才，詞賦方鬥飣”，“黃山與黃華，雙鳳高蹭蹬”，“有若閒閒公，光彩璧月恆”，“挈我登龍門，綆我出虎穽”，皆割裂不通。此開宗明義第一篇也，餘仿是。《蛾術編》卷七十八云：“東坡用韻，雜亂無章。隨意約略，隨手填寫。其于聲韻，一無所解。即如開首《辛丑十一月十九日與子由別》以六月、十藥、十三職通用，成何紀律？東坡用韻之謬，摘不勝摘。”陵川用韻之任意出入，不特入聲也，雖平聲亦然，七古尤甚，如卷八《讀麻徵君遺文》云：“工夫詣理全道技，日薄崦嵫終隱淪。嗚呼一鏡墮渺茫，血食肉漬莓苔昏”；《蜀亡嘆》云：“于今底事谷為陵，錦城萬里趨龍庭。當時不與秦塞通，一天自可延千齡”；《辨磨甘露碑》云：“盜據中國責金源，吠堯極口無靦顔。作詩為告曹聴翁，且莫獨罪元遺山”；卷九《讀党承旨集》（人、宗、年、通、仁、融、唐、容、純、公、文、東、神、籠、生、踪、成、龍、心、同、書、工、知、紅、臺、宮）[5]、《書蔡正甫集後》；卷十《楷木杖笏行》、《溫公畫像》；卷十一《三峯山行》。

卷十一《青城行》：“當時築城為郊祀，卻與皇家作東市。天興初年靖康末，國破家亡酷相似。君取他人既如此，今朝亦是尋常事。”按遺山《癸巳四月二十九日出京》云：“興亡誰識天公意，留著青城閱古今。”《癸辛雜識別集》上記北客《詠青城》詩云：“萬里風霜空綠樹，百年興廢又青城。”皆此意。

卷十二《後聽角行》：“萬緒千端都上心，一寸肝腸能幾截？不如睡着東風惡，拍枕江聲總不聞。”按王荊公《越人以幕養花游其下》云：“莫嗟身世渾無事，睡過春風作惡時。”

卷十二《恨牆歎》：“危牆闊峻倒插棘”，“周興鐵瓮熾火逼，置予此中不許出。”

卷十二《怨鐍歎》：“重門重鏁禁不開，伴使送入不復來”，“竇中進食當門回。”按卷十四《儀真館中暑一百韻》所謂“只將人桎梏，不用鐵鋃鐺”，《丁卯新館寒食無花》所謂“為報監門暫開鎖，少分春色入門來”，《暮春》所謂“唯有東風難禁得，隔牆吹過落花來”是也。

卷十三《靜香亭》第二首：“人物風流還似晉，衣冠儒雅尚如唐。”按謂：“燕自兩河之戰，遂非唐有，然而不漸宣政佻靡之化。”趙子昂《和姚子敬秋懷》云：“河水南來非禹迹，冀方北去有唐風”，《聞擣衣》云：“北來風俗猶存古，南渡衣冠不及前”，亦此意。《洛陽伽藍記》卷二記陳慶之入洛語正同。

卷十三《乙巳三月二十六日》：“雲淡星疎衹見斗，浪平風定不聞江。”

卷十五《感興》（《儀真館中雜題》）：“鞍馬匆匆改館來，芙蓉開罷海棠開。梁間笑殺新來燕，去了重來尚未回。”

【“零落風高恣所如，歸期回首是春初。上林天子援弓繳，窮海累臣有帛書。”陵川《雁書》本事見《輟耕錄》卷二十。】

王惲《秋澗集》。仲謀與郝伯常並峙為遺山門下龍象，修詞較雅飭，而鋪張點染，苦乏情意，轉不耐諷詠。《汴梁清明》云：“垂鞭醉入宮城去，一片傷心畫不成。”其於師門，真如效顰效瞤，特未知能否學嚏耳。《過沙溝店》云：“高柳長塗送客吟，暗驚時序變鳴禽。清風破暑連三日，好雨依時抵萬金。遠嶺抱枝圍野色，行雲隨馬弄輕陰。搖鞭喜入肥城界，桑柘陰濃麥浪深。”可謂學遺山得其皮者。

程鉅夫《雪樓集》。

吳澄《草廬集》。

元淮《金囦吟‧端陽新月》：“遙看一痕月，搯破楚天青。”按《列朝詩集》乾集上建文引鄭曉《遜國記》謂：“賦《新月》：‘誰將玉指甲，抓破碧天痕。’”葉子奇《草木子餘錄》作“庚申君之子所作”，實見《東維子集》。

《丙集》趙孟頫《松雪齋集‧罪出》：“在山為遠志，出山為小草。古語已云然，見事苦不早”，“昔為水上鷗，今如籠中鳥”，“愁深無一語，目斷南雲杳。”

《即事》：“庭槐風靜綠陰多，睡起茶餘日影過。自笑老來無復夢，閒看行蟻上南柯。”

松雪詩《談藝錄》已論之。《七修類稿》卷三十六載趙松雪《老態》七律云：“不見集中。”

袁桷《清容居士集》。詩有典雅而近鄉愿者，袁伯長、虞伯生輩是也。總由詩儉韻短，故詩學雖深，衹可供翁蘇齋、潘養一等瓣香耳。宋人江西、江湖詩每如食物夾生，齒決為難；元虞、范、揭、楊等詩每如食物火候已過，爛熟無味，堆盤滿案，尟下箸處；明人瞎唐體每如食物隔宿，品色無多而羅列方丈，腐氣中人。

馬祖常《石田集》[6]。北人質野之風，遂盡化而為鄉愿矣。

《李陵台》：“頗聞蘇屬國，海上牧羝羊。”《匏廬詩話》卷中謂漁洋《豫讓橋》：“似聞柱厲叔，死報莒敖公”本此。

貢奎《雲林集》。

張養浩《雲莊類稿》。雖不免囂率，筆力自健。

《山行》：“花欹知雨力，水皺見風文。”

《晚霽》：“牽牛上籬落，鬥雀下簷楹。”

《登泰山》：“風雲一舉到天關，快意平生有此觀。萬古齊州烟九點，五更滄海日三竿。向來井處方知隘，今後巢居亦覺寬。笑拍洪崖詠新作，滿空笙鶴下高寒。”

《田居自和》：“往事鍥舟求墜劍，虛名影斝悟懸弓。”

曹伯啓《漢泉漫稾》。

許有壬《圭塘小稿》、《圭塘欸乃》。

蒲道源《閑居叢稿》。

安熙《默菴稿》。

陳櫟《定宇集》。

胡炳文《雲峯集》。

《丁集》虞集《道園學古錄》。

《學古錄》卷二《贈楊友直工隸書》：“畫若錐穿石，垂如雨漏牆。”

卷三《送袁伯長扈從上京》。按此詩一時傳誦，然“天連閣道晨留輦，星散周廬夜屬櫜”一聯填湊板滯。“白馬錦韉來窈窕，紫駝銀瓮出蒲萄”，《思益堂日札》卷六駁之云：“蒲桃出於銀瓮，知為酒也；窈窕之來於錦韉，是為何物乎？”頗中其病。貢師泰《上都詐馬大燕》第二首云：“丹鳳銜珠裝騕䮍，玉龍蟠甕注葡萄”，蓋學伯生此聯。

卷三《寄趙子敬平章》：“道旁野樹飛花盡，谿上春雲作雨歸。”

《挽文山丞相》：“子房本為韓仇出，諸葛寧知漢祚移。”顧氏評：“楊鐵崖《洪武初不赴召》詩全用此聯，易‘移’字為‘開’字。”按參觀第三百十八則。

楊載《仲弘集》：“嘗謂學者曰：詩當取材於漢、魏，而音節則以唐為宗。”按已開明七子議論，不特趙子昂之言七聯為導何、李、王、李先路也。鐵崖《西湖竹枝詞‧序》稱“仲弘首變宋季之陋，而范、虞次之”，有以夫。

《送邱子正》：“奔走空皮骨，躋攀不寸分。”

《宗陽宮望月》：“大地山河微有影，九天風露寂無聲。”顧氏評為絕唱。按明以來遂成套語。元人學唐音節，不如明人之似，尚欲選詞命意，未肯純出撏撦，遂有五穀不熟之恨。

范梈《德機集》。亨父詩骨稍清於楊、虞。

《送張鍊師歸武當山》：“豐隆與飛廉，列缺與辟歷。汝將汝風馳，汝遣汝雷擊。汝雲馮勿漓，汝雨必三尺。”

《蒼山感秋》：“雨止修竹間，流螢夜深至。”按《談藝錄》有考。

揭傒斯《秋宜集》。元四家中，曼碩最劣。

黃溍《日損齋集‧客夜偶書》：“歷歷疎螢度眼明，獨搘高枕數殘更。薄遊已倦新彈鋏，舊業猶餘未棄檠。一雨送晴初月色，百蟲專夜故秋聲。情知三十非年少，已覺人間有後生。”參觀第五百九則。

柳貫《待制集‧自宗正府西移居尚食局後》：“奴輩莫嫌家具少，篋中猶是借來書。”

歐陽玄《圭齋集》。庸音俗響，惟《送振先宗丈歸祖庭》五古力為永叔晚年居潁申辯，并附注本事，可備掌故。《容齋續筆》卷十六頗責歐公無松楸之思也。

《戌集》薩都剌《雁門集》，雖非高格調，尚有真才情。讀元詩令人悶損，至雁門始覺一噴一醒。余讀薩龍光編注本已有詳評，兹不贅。

宋無《翠寒集》。頗亦清麗芊綿，余謂有元詩家，與其取學盛唐、矜格律者，不如取學晚唐、弄姿致者，如雁門、子虛是也，子虛修詞尤工細。

《次友人春別》：“波流雲散碧天空，魚雁沉沉信不通。楊柳昏黄晚西月，梨花明白夜東風。秋千庭院人初下，春半園林酒正中。背倚闌干思往事，畫樓魂夢可曾同。”按自晏元獻《無題》脫胎，詞巧而意致遜矣。吳景旭《歷代詩話》卷六十五極稱子虛詩。

《初夏別業》：“別墅清深無俗人，蛛絲窗戶網游塵。綠陰鏤日新歡夏，紅雨鏖花故惱春。病去情懷逢酒惡，困來天氣與茶親。壁間烏帽長閒却，肯學陶家戴漉巾。”

《啽囈集》皆詠古人七絕。

《鯨背吟》皆詠航海風物，亦七絕，而每首借古人成句作結。

陳旅安《雅堂集》。

張翥《蛻菴集》。

貢師泰《玩齋集‧遣懷》：“日入柳風息，月上花露多。”按下句人多知之，上句余兩年來門前五柳入夏成蔭，始知其切。

《釣臺并序》：“嚴陵釣臺詩，古今作者甚多。或高其隱，或議其果，二者皆不為無見，余故並存焉。”“百戰關河血未乾，漢家宗社要重安。當時盡著羊裘去，誰向雲臺畫裏看。”參觀第三二一則。“青山如馬復如龍，滄海東來第幾重。不是狂奴輕萬乘，世間誰不受牢籠。”泰甫詩亦稍參晚唐手法，而舉止大方，有筆力，有思致，如《過仙霞嶺》五古、《學圃吟》挽強用長，而安雅有節，不特非乃翁所及，虞、楊輩亦當退三舍避之。

迺賢《金臺集》亦濡染晚唐。

陳樵《鹿皮子集》。顧氏稱其屬對精巧，如《鹿皮子集》卷三《遠目樓》：“山遮春欲歸時路，雁入鳬飛不盡天”；《鹿皮子集》卷三《絶唱軒》：“詩無獺髓痕猶在，夢有鸞膠斷若何”。余欲補舉《鹿皮子集》卷三《蛺蝶圖》一聯云：“人疑落葉有生色，我道飛花上故枝”，純乎晚唐體也。其詩塗澤而未妥貼。

謝宗可《詠物詩》皆七律，纖而粘，無可取。


三百九十


李新《跨鼇集》三十卷。元應生平，《四庫提要》考論詳確，足補晁公武《讀書志》之未及。所作文勝於詩，古詩勝近體。其文筆力尚健，而欲求精麗，因於散體中堆垛之詞類詞賦，排比之調類經義，對偶之句類四六，拉雜詰屈，殊為格律氣機之累。詩則出語快而率，使事多而駁。《提要》稱其“開朗俊邁，北宋末一作者”，乃過情之譽也。

卷一《癭賦》自注：“世詩有‘妻憐為枕枕，兒戲作胞抛’之句。”

《元次山作友丐予乃諺之》：“只今趨權門，偽不如爾真”，“摩足拂粒鬚，猥辱以爲申。”按此用本朝故事。

卷四《送菜徐安叟》：“分似庚郎而無二十七種菜。”

卷五《不寐》：“燈明將續晝，鼓急欲移更。”

卷七《徐安叟郊居》：“旋補疎籬短短遮，郊居初似厭紛華。鄰燈林腹幾螢小，市路山腰一線斜。衰草綴珠看曉露，暮天飛墨數歸鴉。憐君近歲頭渾白，兩泪臨風數祭拏。”

卷十七《移癖亭記》：“山居而癖山，水居而癖水，近市朝將又有癖。”

卷二十三《上許運使書》：“某少學書，謂古人削柎褁粻，盜寰海之虛名；臨池柿葉，費汗青之餘力。毫童十年，碑下三宿。勤則有之，拙亦甚矣。婉若銀鈎，飄如驚鴻。微濃疎瘦，自我作古。使為之不已，則今日造米元章、李致堯之列。學書不成去學畫，操觚䑛墨，解衣盤礴。十日一水，五日一石。丹青雨露，化洛陽之春；江湖平遠，發瀟湘之興。若為之不已，則今日突過賀真、張顏之右。少也多病，九折成醫，味黄帝之《靈樞》，繹岐伯之《素問》。於是訂浮沉滑濇以分陰陽，迹陰陽以較虛實。琅玕榆葉，指下有自得之狀；張弓操帶，意外無可傳之法。若為之不已，則今日秦介、曹應端是流輩。少也不羈，憙習音聲。夜月一笛，有牛渚之風流；胡牀三弄，得晉人之襟韻。方且求陰山之黍，嶰谷之管，以起黄鍾之律，以攷子聲之妙。使澌鐘牛鐸盡入制作，儀鳳舞獸行書簡編。若為之不已，則今日司樂協律，正堪備員”云云。錄此以見元應之多能，亦可徵其文體之俳也。卷十八《送張潛夫入道序》第一句云：“天下事固有如此者！”其好奇崛、作張致有如是者。


[1]此處下文難以辨識，但當與《能改齋漫錄》卷十二“晏元獻節儉”條所錄《與兄手帖》有關。

[2]《弔蘇哥》一節補於《手稿集》602頁夾縫，此處依序插置《煮茶》之前。

[3]“其”字疑似應刪未刪。

[4]“宋祁”原作“宋郊”。

[5]“卷九”原作“卷八”。

[6]“馬祖常”原作“馬伯常”。