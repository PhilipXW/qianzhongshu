《容安馆札记》406-410则


四百六


楊億《武夷新集》二十卷、《佚詩文》一卷，《浦城遺書》本。梁芷隣《跋》謂：“《西崑酬唱集》所載文公篇什，久已別行，不必附此”云云，然《景德傳燈錄》有文公一《序》却失收，卷七僅載《佛祖同參集序》耳。文公詩舍卷一《偶興》一首為五言古體外，餘皆律絕，敷華藻却不工麗，幸氣體尚輕婉，免於悶僿耳。《韻語楊秋》卷二載文公論義山詩云：“包蘊密緻，演繹平暢。味無窮而炙愈出，鑽彌堅而酌不竭。”可謂妙於形容而自運乏味者。懷抱不深，徒知繡縏帨耳。劉宰《漫塘文集》卷二十四《跋楊文公書李義山詩刻後》云：“文公書義山詩數十篇。蓋當時習尚如此，與坡、谷諸賢喜書杜詩不異。”西山先生真文忠公文集卷三十四《楊文公書玉溪生詩跋》、卷三十五《楊文公真筆遺教經跋》。文則筆力懈㢮，對仗庸泛，差免於五代駢體之俳，宋四六之腐，而警策皆不如也。【《湘山野錄》卷上載文公《嘲种明逸》、《喜朝京闕》等斷句，《宋詩紀事》卷六均未收。《全蜀藝文志》卷三十八中《金繩院記》、《類說》卷二十二《東齋記事》楊文公《招石中立》絕句：“好把長鞭便一揮”、《五燈會元》卷十二載文公《與李翰林書》、元覺《永嘉集》卷八文公作《無相大師行狀》亦漏却。】【《佚詩文》中，凡《皇朝文鑑》等書所載文公詩文已輯入，而誤輯《瀛奎律髓》中朱元憲詩（見第五百八十五則）。又《宋詩紀事補遺》卷三自《會稽掇英集》及《天台集》輯得三詩，《集》中亦無。《後村千家詩》卷十一有楊文公《柳噪竹》[1]、《竹答柳》五律各一首，《集》中無，《佚詩文》亦漏收。】【《皇朝類苑》卷四十三“日本僧”條引文公《談苑》載“身隨客槎遠，心學海鷗親”一聯，卷四十四“禮法師”條引文公《啓》二篇。《古今事文類聚別集》卷四載文公《錄蠹書魚辭》（誤，此見《石徂徠集》，《黃氏日鈔》卷45云：“愚意當亦為楊億發”），《前集》卷二十九載文公《禁直》七古，卷四十二《棊》載七律、七絕各一首。】【補四百六則［楊億《武夷新集》］[2]《古今事文類聚別集》卷四載楊文公《錄蠹書魚辭》[3]。按誤主名，此乃石守道作，見《徂徠文集》卷七。《黃氏日鈔》卷四十五云：“愚意當為楊億發”，是也，與《徂徠集》卷五《怪說下》、卷十二《上趙先生書》、卷十三《上蔡副樞書》、卷十五《與君眖學士書》、《與裴員外書》等力非組偶之文相映發。然楊文公好言禪學，而守道隻字未及。《怪說下》自云：“上篇言佛老，下篇言楊億”；卷十五《答歐陽永叔書》云：“凡世之佛老，楊億云者，僕不惟不為，且力擯斥之。”以駢文與佛老之教等視，已甚不倫，且擯斥楊氏文，而不以佞佛增其罪狀，亦更徵寡聞陋見矣。】【《海錄碎事》卷十四：“‘博齒’，楊文公詩以對‘舞腰’。”】【《永樂大典》卷一萬一千三百六十八“簡”字引《楊文公集‧上二相手簡》。】【《緯略》稱其《龍泉金沙塔院記》。】【《羅湖野錄》卷三《汝陽禪會集序》。】【《漁隱叢話前集》22：“《蔡寬夫詩話》：‘文公酷嗜唐彥謙，親書以自隨。’”】【《五燈會元》卷二楊億章次載《書》一首（《與李翰林》）、偈二。】【《劉後村詩話前集》卷二（《大全集》卷一百十四）云：“蔡君謨以詩寄歐公，公答云：‘先朝楊、劉，風采聳動天下，至今使人傾想。’世謂公尤惡楊、劉之作，而其言如此，豈公特惡其碑板奏疏磔裂古文為偶儷者，而其詩之精工律切者，自不可廢歟？”（按《歸田錄》卷上數稱楊文公，至有“一世文豪”之語，亦不盡抹摋其詩。《渭南文集》卷二十六《跋西崑酬唱集》云：“夜讀此集，燈架忽仆，壞書。豈歐、尹諸人亦有靈耶?”雖戲語，亦未得其真也。《復堂日記》卷一謂歐公集中西崑體亦不少。）《蘇魏公集》卷十一《讀楊文公集》有“平生奏御三千牘，不朽文章二百篇。”子容為歐公所得士，與劉原父、曾子固、東坡、山谷唱和者，其言如此。】【《後山詩話》云：“楊文公刀筆豪贍，體亦多變，而不脫唐末與五代之氣。又喜用古語，以切對為工，乃進士賦體爾。歐陽少師始以文體為對屬，又善敘事，不用故事陳言。”】【范鎮《東齋紀事》卷三云：“夏英公言：‘楊文公如錦繡屏風，但無骨耳。’議者謂英公文譬諸泉水，迅急湍悍，至於汪洋，不如文公也。”】【《邵氏見聞錄》卷十七以楊文公不知比紅兒事為異，竊謂西崑諸公好用事而不博聞。《溫公續詩話》記劉子儀稱《初學記》云：“何止初學，可為終身記”，可以概矣。】【朱子稱楊文公詩，世尟知者，《語類》卷一百四十云：“本朝楊大年雖巧，然巧之中猶有混成底意思，便巧得來不覺。及至歐公，早漸漸要說出來，然歐公詩自好。”】【《山谷外集補》卷一《思賢‧并序》云：“思賢，感楊文公遺事也。公事章聖，以直筆不得久居中。詔欲命公作某氏冊文，公不聽，卒以命陳公彭年。命下之日，全家逃歸陽翟”云云，詩云：“勁氣坐中掩虎口，忠言天上嬰龍鱗。”】【《寓簡》卷五：“楊文公危言直道，獨立一世，嫉惡如仇讎。在翰苑日，有新幸近臣以邪說進者，意欲扳公入其黨中，因間語公曰：‘君子知微知彰，知柔知剛。’公正色疾聲答曰：‘小人不恥不仁，不畏不義。’幸臣大沮，心切銜之，以事中公逐之。”】【《夢溪筆談》卷一：“楊大年久為學士，家貧，請外，《表》辭千餘言，其間兩聯曰：‘虛忝甘泉之從臣，終作莫敖之餒鬼’，‘從者之病莫興，方朔之饑欲死。’”】【《鮚埼亭集》卷二十九《楊文公論》稱其“勁節鮮倫”。】【《古今事文類聚別集》卷四楊大年《錄蠹書魚辭》斥佛、老為“道蠹”，聲律、對偶為“文蠹”，一反平時言行，甚奇，無人道及。按《類聚》誤以石介作屬楊，《黃氏日鈔》卷四十五云：“愚意亦為楊億發。”】

卷五《書懷寄劉五》：“風波名路壮心殘，三逕荒凉未得還。病起東陽衣帶緩，愁多騎省髩毛斑。五年書命塵西閣，千古移文愧北山。獨憶瓊枝苦霜霰，清樽歲晏强酡顔。”

《漢武》學義山《茂陵》也。

《休沐述懷寄秘閣錢少卿》：“風號電笑雨平階，紈素微涼暗入懷。晝枕乍成園吏夢，晨蔬聊學太常齋。名慙引籍通丹地，心愧移文刻翠崖。大隱金門猶自適，日親方朔聽詼諧。”

《金馬》：“茂異紛綸集漢庭，求賢詔在竹書青。共趨金馬門前路，誰識東方是歲星。（鄭方坤《全閩詩話》卷二輯古來論文公詩語頗詳。）

卷十八《答史館查正言書》：“前塵外境，如棼絲亂繩；本覺妙心，殆秋毫野馬。舉為牽制，動即淪胥。以初殖之德芽，淪無邉之愛網。”按張安道《樂全先生集》卷二《題楊大年集》云：“寂忍修禪智”，此類文字是也。


四百七


楊億編《西崑酬唱集》二卷。文宮此《集》中篇什，較《武夷新集》愈加壅雜組繪，所謂撏撦者是。梁章鉅《浦城詩話》：“崑體特文公之一格，《武夷新集》具在，未盡入西崑”云云，頗為得間之論。文公而外，唯李昌武詩有清音，劉子儀亦差免笨伯，吾家思公便非作手，丁晉公輩更不足道。卷下有晁文元《屬疾》五言八韻、《清風》五言十韻二首。觀《法藏碎金錄》，文元最愛香山詩（卷一：“予嘗愛白樂天詞旨曠達，沃人胸中”云云，卷五：“予觀白氏詩，凡有惬心之理者，每好依據而沿革之”云云，其他引白詩處不勝枚舉），則二首衹是逢場作戲，正如卷上張忠定《館中新蟬》、《鶴》二首亦為《乖崖集》中變體，未可據此遽攀為楊、劉同調也。崑體較之五季陋體，自為典重，然機悶脈滯，索然無言外韻。以此學義山，義山豈受之乎？賀黃公《載酒園詩話》卷五論楊、劉語太恕矣。【晏殊、宋郊、宋祁、夏竦、文彥博、王珪、胡宿、穆修詩皆濡染崑體。】

楊億《自序》：“錢君希聖、劉君子儀，，雕章麗句，膾炙人口。予得以游其牆籓而咨其模楷。二君成人之美，不我遐棄，博約誘掖，置之同聲。因以歷覽遺編，研味前作，挹其芳潤，發於希慕，更迭唱和，互相切劘。而餘以固陋之姿，參詶繼之末，入蘭游霧，雖榮於託驥，亦媿乎續貂。”

馮武《序》荒唐悠謬，有謂：“唐以詩取士，士以詩爲業。宋試士易制，詩各一塗，有江西、四靈等體。西崑體出，悉反江西之舊”云云，蓋沿其二父評點《才調集》、《瀛奎律髓》之說，而并不知楊、劉在黃、陳之前也。《楊升庵外集》卷七十一云：“胡唐子厚與余論詩曰：‘人有恒言：唐以詩取士，故詩盛；今代以經義選舉，故詩衰。此論非也，詩之盛衰，係於人之才與學，不因上之所取也。漢以射策取士，而蘇、李之詩，班、馬之賦出焉，此豈係於上乎？况唐人所取五言八韻之律，今所傳省題詩多不工，今傳世者，非省題詩也。’”【《韻語陽秋》卷三謂：“省題詩自成一家，王昌齡、錢起、孟浩然、李商隱作省題詩則疎，與兒童無異。”紀文達《唐人試律說》謂：“摩詰、文昌、昌黎、柳州試律疵累橫生，是皆百里不治，不害為龐士元者，皆可為升庵語佐證。”】明通之論，簡緣竟茫然未聞，豈過信乃叔詆楊升庵著書一字不可信（《鈍吟雜錄》卷四），於《丹鉛》諸錄未嘗問津耶？且唐人試律風格劃一，而詩體各異。昌黎作詩排奡，而試律則無殊沈、宋，豈得謂宋人詩各一體，由於試士易制乎哉？

卷上楊億《代意》：“短夢殘妝慘別魂，白頭詞苦怨文園。誰容五馬傳心曲，衹許雙鸞見淚痕。易變肯隨南地橘，忘憂虛對北堂萱。回文信斷衣香歇，猶憶章台走畫轅。”

李宗諤《代意》：“霧鸞曉影忽參差，雲雨陽臺役夢思。自是膠絃無續日，不同珪月有圓時。洞房斗帳承新愛，河漢星橋隔後期。綺榭凝塵斷消息，抒情空擬四愁詩。”

楊億《無題》：“曲池波暖蕙風輕，頭白鴛鴦占綠萍。纔斷歌雲成夢雨，斗迴笑電作嗔霆。湘蘭自古傳幽怨，秦鳳何年入杳冥。不待萱蘇蠲薄怒，閒階鬥雀有遺翎。”“只待傾城終未笑，不曾亡國自無言。”王逢原《廣陵集》卷五《小雨》：“雷嗔電笑竟何為，幽人空廢南軒臥。”

卷下楊億《劉校理屬疾》：“多才最許飄飄氣，少別還銷黯黯魂。”

楊億《即目》：“急雨度前軒，池荷相對翻。峯奇雲待族，蹊闇李無言。掩鼻生愁詠，披襟爽醉魂。一廛今已廢，猶戀漢庭恩。”

劉筠《無題》：“曾許千金答浣紗，越溪浪淺不通槎。曉樓簾卷還凝霧，外院牆低却映花。滿目離愁頻駐馬，一春幽夢衹驚鴉。柔桑蔽日南城路，懊惱羅敷自有家。”“南園蝴蝶飛無限，一一雌隨一一雄。”


四百八


仇兆鰲選林雲銘著《挹奎樓選稿》十二卷。西仲以《古文析義》一書為村塾詩所尊舉，幾如匡超人之為“先儒匡子”，余童時尚及見其盛。所作意陳調俗，帖括批尾之詞氣闌出其間，亦未能擺脫明季小品拈弄之習，固宜不與於作者之列也。惟尺牘差有致。憶《寫心集》中所選西仲尺牘有溢出此《稿》者，待取勘之。

卷二《古文析義序》：“陶靖節讀書不求甚解，所謂‘甚’者，以穿鑿附會失其本旨耳。南村詩云：‘奇文共欣賞，疑義相與析。’若不求解，則疑義之析也，何為乎？”【杜甫《漫成》：“讀書難字過”，《春日憶李白》：“重與細論文”。】

卷三《損齋焚餘自序》：“萬山中九稔吏債，終日憂來叩門。賣菜傭憨女，為巨門主家婦，蠶也、織也、虀也、漿也，姑嫜齗齗詬責，惟一人是問，力不克堪。則口喃喃然踞竈觚而不能禁，然亦正其拙也。吏之有文也，何以異是？”

《吳山鷇音自序》：“值閩變坐繫。乙卯二月，余夢余頭自落几上，已而飛去。至丙辰八月晦夜，夢頭復歸。次月王師至，得釋。”

卷六《林四娘記》，即《聊齋》、《紅樓夢》所本，為陳綠崖鬼妾，親狎備至，而不及亂。自言：“莆田人，明崇禎時父為江寧府庫官，逋帑下獄，與表兄悉力營救，同臥起半載，實無私情。父出獄而疑不釋，因投繯以明無他。”助陳決獄衡文，初無“姽嫿將軍”一段情節。

卷七《復虞南泠》：“苦有可愬，猶未苦也。彼獄中死囚、市上乞子，至無聊賴也。自趣其死者，歲無一□，乃朝綰綬而暮投繯，反不能與死囚乞子緩待須臾之命，誠可痛也。”

卷八《答應品寅》：“昨承面教，極詆李卓吾學術之偏。兹又諭以拙選古文編內，不應登卓吾《雜說》一首，恐學者因此求讀艷曲。知足下為世教慮，至深且遠也。僕謂卓吾平日所羨服者，莫如姚江、龍谿、近溪諸公，初非與吾道相背馳者。因落髮後拏定別行一路話柄，遂以訶佛罵祖伎倆，放胆翻駁古人，恥落他人牙後。此乃禪和子機鋒棒喝習氣，雖有失當，不足深罪也。至於《雜說》一首，全在文章上立論，以文之至者有通禪理，甚得做文三昧。其所舉《西廂》、《拜月》、《琵琶》三曲比斷，亦不過借題發言耳。若真能文之人讀此，必不向艷曲上著眼，即著眼亦不至作艷曲想。古德有偈云：‘彩雲堆裏仙人見，手把紅羅扇遮面。急須著眼看仙人，莫認仙人手中扇。’可為讀書者法。”按《雜說》見《李氏焚書》卷三，金聖嘆批《水滸》、《西廂》法門，實開於此，而筆舌則後來居上。其中論《琵琶》乃“畫工”、《拜月》、《西廂》乃“化工”有云：“小中見大，大中見小。舉一毛端，建寶王剎。坐微塵裏，轉大法輪。”即林氏“借題”之意也，同卷有《童心說》可參觀。西仲舉偈即《楞嚴》卷二所謂“如人以手指月示人，彼人因指，當應看月。若復觀指，以為月體，此人豈惟亡失月輪，亦亡其指。”《王龍溪全集》卷十一《答王敬所》：“亦曾記古德有偈云云，且道與艷詞是同是別？請細參之。”【沈際飛選本《玉茗堂詩集》卷十三《讀錦帆集懷卓老》（“世事玲瓏說不周，慧心人遠碧湘流。都將舌上青蓮子，摘與公安袁六休”）；《湧幢小品》卷十六（“沒主意人讀李氏書，必流於小人無忌憚”云云）；《弇州山人續稿》卷二百一《與管僉憲》（“李卓吾却自有一段灑脫處，第恐蘇長公所謂‘談龍肉未曾噉過’耳”）；《孫月峯先生全集》卷九《與徐君房論文書‧之十二》、《與呂美箭論詩文書‧之十二》；《梅花草堂集》卷十四《與王孺和書》（“《藏書》頃始得之，懸諸日月不刊之作”）；《慰山園初集》五律卷七《李卓吾墓》；《拜鵑堂詩集》卷三《謁李卓吾先生墓》（“□自獲麟還，聖矣久不作。區區襲陳言，徒為俗儒託。何如嵇阮徒，白眼視寥廓。此意溫陵見獨真，語言文字皆刊落。我問先生何事足，大抵濂洛關閩供戲劇”）；汪燊刊本《變雅堂詩集》卷九《醉中口號》（“寂寞清真李卓吾，從他獃子罵狂夫”）；《古夫于亭雜錄》卷六；《柳亭詩話》卷九；《人天樂》第十五齣；《無夢園初集‧馬集》卷四《藏書序》（“此兩者皆遙聞聲而相思，未見形而吠影。先生髙邁肅潔，聽其言冷然塵土俱盡，而實本人情，切物理”）；《續藏書序》（“余莊閱國史天下郡邑志，小有論著，以附李氏藏書之後”）。】

《與丁勗菴》：“昨承面教云：‘神仙離不得勢利二字’，未經人道。僕以爲今世學仙佛者，無非欲得其神通，受人供養，使勢成於我，利歸於我；雖學仙佛，却是學勢利也。”袁中郎《破研齋集》卷四十九《墨畦》（一名《雜說》）云：“官慕神仙，神仙亦慕官；小修曰：‘分之則山人，合之則仙也’。”


四百九


廖行之《省齋集》十卷。天民詩、文皆粗直，惟卷一有詩題云：《夜夢得一句云老樹拜風牕影亂因伸其語為一絕》，七字尚不惡，而詩中改作“風拜月牕春樹老”，則不通矣。


四百十


張侃《張氏拙軒集》六卷。直夫嘗題趙紫芝詩卷、周晉仙詩卷五律各一首（卷三），而集中最稱說東坡，數和其韻，館臣遂誤收斜川之作（《先公守汝陰嘗以詩送都曹路君挂冠東歸追和》，參觀勞格《讀書雜識》卷十二）。頗出鋒穎，發議論，非四靈謹飭穩潤之體，惜邊幅仍狹，詞意甚率，不耐吟諷耳。

卷一《歸來》：“小圃近吾廬，呼奴掃堦曲。梅株晚放花，谿水新圍玉。聲名不厭低，出處今已熟。倚杖看城山，飛來兩鴝鵒。”

《秋日閒居》：“暑氣礙秋容，似覺眼界窄。”

卷五《跋陳后山再任校官謝啟》：“陳無己任徐州校官日，出境送東坡知杭州詩云：‘一代不數人，百年能幾見。’至其再任，又曰：‘昨緣知舊，出守東南。念一代之數人，而百年之幾見。’又曰：‘使一有於先顛，為兩塗之後悔。’此尤見無己之終不渝其守也。《集》云‘代人作’，豈知無己者耶？”按天社注已言此，出無“代人”之說。

《跋揀詞》：“余監金臺之次年，榷酒之暇，取向所錄前人詞別寫一通，及數年來議論之涉於詞者附焉（共二十則）。”又云：“紹聖四年五月”云云，“紹聖”必“紹熙”之誤，見周泳先《唐宋金元詞鈎沉》上冊第二十四頁。

“前輩論王羲之作《脩禊敘》，不合用‘絲竹管絃’。黃太史謂秦少游《踏莎行》末句‘杜鵑聲裏斜陽暮’，不合用‘斜陽’，又用‘暮’。此固點檢曲盡。孟氏亦有‘鷄豚狗彘’之語，既云‘豚’，又云‘彘’，未免一物兩用。四”

“辛待制《霜天曉角》詞云：‘吳頭楚尾，一棹人千里。休說舊愁新恨，長亭樹，今如此！宦游吾老矣，玉人留我醉。明日落花寒食，得且住，為佳耳。’用顏魯公《寒食帖》。十一”按王質《雪山集》卷十六《眼兒媚》曰：“雨潤梨花雪未乾，猶自有春寒。不如且住，清明寒食，數日之間。想君行盡嘉陵水，我已下江南。相看萬里，時須片紙，各報平安。”亦用此《帖》，而風致不如。又按稼軒《玉蝴蝶‧追別杜叔高》亦云：“試聽呵，寒食近也，且住爲佳。”【《全宋詞》一六五】王漁洋《卜算子》云：“天氣近清明，汝定成行否？”《范德機詩集》卷五《留諸生》：“我於卿門誼不薄，況此阻狹泥中路。元宵只在數日間，天氣未佳須少住。”《後村大全集》32《送鄭甥主龍溪學》：“春光已過三分二，寒食都無數日間。天氣未佳宜且住，老來不喜聽陽關。”自注：“顔魯公《帖》”云云。《揮麈後錄》卷八載：“朱新仲代王彥昭《春日留客致語》云：‘寒食止數日間，才晴又雨；牡丹蓋十數種，欲拆又芳。’皆魯公《帖》與《牡丹譜》中全語。”晁具茨早檃括此《帖》為七絕，見第百五十三則。

“范元卿《杜詩說》載《上韋左丞》一詩，假如大宅第，自廳而堂，自堂而房，悉依次序，便不成文章。韓子蒼《茶筅子》絕句：‘籊籊干霄百尺高，晚年何事困鉛刀。看君眉宇真龍種，猶解橫身戰雪濤。’此從竹之初生，及作筅子，以至點瀹，四句中包括得盡，此其所以高妙。十八”按此詩見《陵陽集》卷三。


[1]“柳噪竹”原作“松噪柳”。

[2]見《手稿集》2568頁眉、夾縫。

[3]“別集”原作“前集”。