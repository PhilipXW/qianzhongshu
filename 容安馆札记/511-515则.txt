《容安馆札记》511-515则


五百十一


華岳《翠微南征錄》十一卷，《四部叢刊三集》本。子西忠肝義胆，挺身敢言，忤韓侂冑而貶繫南閩，謀史彌遠而杖死東市，真薑老逾辛、丹磨仍赤者也。《四朝聞見錄》甲集記其行事甚詳，且曰“倜儻似陳亮”云。然觀其詩、文，嗟卑怨命，牢騷滿紙，又好星命占卜，殊不類慮患深而見識遠之人。大言懆進，徒尚虛氣，難成大事。以詞章論，亦囂浮俚纖，好飾麗藻、作巧對，益為格律之累，故漁洋謂其詩“不以工拙論可也”。顧生氣真情時出，詼戲異乎偽體。玆取其白描脆爽者，七律往往似劉改之，七絕綺懷之什尤清艷，不意王次回前三百年已得此。【《後村千家詩》載子西詩甚多，其不見此集者為卷一《春暖》七絕二首（“三月湖天春晝長”又“麥髯豆莢雨生肥）、《傷春》七律一首（“盡把天工付祝融”）、《柳塘送春》七律二首、卷二《秋》五律一首、《冬暖》五絕一首、七絕一首（“凍雪寒雲作冷冬”）、卷十九《鷗》七絕一首。】

卷一《開禧元年四月二十七日上皇帝書》。按此《書》載《宋史》本傳，所謂古之為夷狄者一，今之為夷狄者五（韓侂冑為夷狄之居腹心者，陳自強輩為夷狄之居股肱者，諸李、諸郭輩為夷狄之居爪牙者，某某之納妾求知、某某之售妹入府、某某之獻妻入閣為夷狄之居耳目者，蘇師旦為夷狄之扼咽喉者）；古之為中國者一，今之為中國者三（予奪之命、黜陟之權，不出陛下，而出侂胄，是有二中國也；又不出侂胄，而出蘇師旦、周筠，是有三中國也），真快論奇語。而以太歲流年不利出兵為言，則陋矣。子西好言星命，觀卷七《書太乙編年卷尾》、卷十一《流螢》等詩，又《北征錄》卷上《再上皇帝書》論“壬遁”、“青黑”等語可知。

卷二《嘲熱》：“葛衫襟濕疑有雨，羅紈柄折渾無風。”

《贈陳道人》：“筆一淡，輕烟映出垂楊岸。遠山依約有還無，斜照不紅秋水漫。筆一濃，黑雲萬疊翻狂風。江天日暮暗烟靄，天地星斗皆昏朦。”

卷三《江上雙舟催發》：“前帆風飽江天濶，後帆半出疎林闕。後帆招手呼前帆，畫鼓輕敲總催發。前帆雪浪驚飛湍，後帆舵尾披銀山。前帆漸緩後帆急，相傍俱入蘆花灘。島嶼縈回斷還續，沙尾夕陽明屬玉。望中醉眼昏欲花，誤作閒窗小橫軸。”

《野菜吟》：“蕨腦纔抽稚子拳，蘆牙已迸佳人指。”

《苦蚊》：“四壁人聲絕，榻下蚊烟滅。可憐翠微翁，一夜敲打拍。”

卷四《上韓平原》：“君家勳業在盤盂，莫把頭顱問钃鏤。漢地不埋王莽骨，唐天難庇祿山軀。不隨召奭始求老，便學孔明終托孤。十廟英靈儼如在，漫於宗社作穿窬。”按子西詩之激昂者，每為此體，錄之以與《上皇帝書》參稽。

《清富樓》：“買斷江山詩料足，揭開風月畫圖寬。”按同卷《登樓晚望》云：“展開風月添詩料，裝點江山歸畫圖。”

《別子陳子》：“丙寅三月三十日，天子檄我南國行。蒲劍欲飛春漲急，柳綿才脫曉寒輕。事非得已初何好，物到不平終作聲。自古英雄總多難，賈梁何必怨清明。”

《過羊腸嶺》：“世路與誰分曲直，人情於我自炎涼。”按同卷《述懷》云：“楮券不堪供虜幣，沙籌那解足軍糧。人情在我隨多寡，世態從他自短長”；卷四《秋宵有感》云：“楮皮無計換青蚨”；卷五《自寬》云：“十事相尋九不諧，骨窮更值五行乖。人情厚薄且隨分，世態炎涼休掛懷。家欲自豐無楮幣，爨憑誰執有荆釵。如今且任眼前過，他日功名殊未涯。”又按南宋楮幣之敝，觀章甫《自鳴集》卷二《濡須道中》詩：“手持楮幣無人要”；又《至正直記》卷一（三百九十一則引），樂雷發《雪磯叢稿》卷一《罪言》云：“國勢如何楮幣輕”；《誠齋集》卷六十二《上壽皇論天變地震書》：“今之所謂錢者，富商、巨賈、近習、閹宦、權貴、將相，皆盈室以藏之，列屋以居之，積而不洩，滯而不流。至於百姓、三軍之用，則惟破楮券爾。一旦緩急，破楮券可用乎？”

卷六《禱梅山初入建求讖梅山吉而不驗作詩告之》：“許我登龍尚未還，作詩更為謁梅山。如何威惠推千載，猶使英雄困八蠻。（下略）”按同卷《再禱梅山》：“梅山昔扣五通仙，曾許英雄第一籤。恰遇塵埃常擾擾，如何泥濘尚淹淹（下略）”；卷七《感應王祠》云：“如神正直護縲囚，當代公卿總合羞。（中略）待得有勳書竹帛，一封當為薦宸旒”；《禱富沙》云：“十年蹤跡淖泥沙，為炷靈香禱富沙。（中略）他日橫飛上麟閣，行祠當為建京華”；《不禱》云：“不炷靈香不誦經，兆盃籤榜摠欺人。窮通只合從天地，禍福何須問鬼神。命到死時生莫倖，事當直處曲還伸。從今若問開先一作‘元’事，桃李無言二月春。”合而觀之，亦可憐矣。郎遂《南征錄凡例》乃云：“‘曾許英雄第一籤’後，果狀元及第，神之靈威，洵不爽也”（《貴池先哲遺書》本《附錄‧雜錄》），真堪絕倒。此世人解籤慣技也。子西所謂“英雄”，詳見《北征錄》卷一《再上皇帝書》。

《郊飲》：“茅舍松棚隔小橋，碧帘斜掛竹籬腰。豬頭煮去和皮擘，牛肉秤來帶骨燒。村酒不圖邀客醉，野花復喜向人嬌。歸舟不用撐明月，只倩西風借晚潮。”

《呈楚南僧》：“方向杏壇逃敗北，却于蓮社得和南。”按卷八《與楞珈老瑛上人》云：“紅杏無壇堪拱北，白蓮有社結和南。”

《山居》：“若遇急流須勇退，從教倦鳥不知還。”

卷七《訴董寺丞》：“投鼠固知當忌器，得魚誰敢便忘筌。”

卷八《邸食責庖者》：“添醋酸綿齒，研椒辣木腮。”按“綿齒”、“木腮”新而確。

卷九《有感》：“千囷未必將軍喜，五斗難消令尹愁。若使淵明逢魯肅，折腰應到脚跟頭。”

卷十《田家十絕》：“緋袴青衫紫繫腰，攬衣隨過水平橋。雖然不識風流事，也向人前學逞嬌。五”

“村獒奮迅出籬笆，欲吠還休喚可拏。不是忘機太馴狎，那回曾宿那人家。六”

“畫眉無墨把燈燒，豈識宮粧與翠翹。堪笑東風也相謔，暗吹裙帶纏去聲人腰。七”

《新市雜詠十首》：“雲鬟烟鬢縷雙鴉，一搦宮腰柳帶花。試問行雲何處覓，畫橋東畔是奴家。一”

“翠翹佯醉倩人扶，約我文君賣酒壚。解珮向人陪笑問，一盃容妾佐樽無。二”

“恰把青荷插髻鴉，嗔人偷眼過窗紗。一盤珠翠俱拋擲，却向枝頭摘杏花。三”

“一年不訪李紅娘，今日過門意已忘。嘶入畫橋東畔路，紫騮猶記舊垂楊。八”按卷五《別館即事丁松老約出姑蘇》七律云：“莫向錢塘蘇小說，東吳新髻李紅娘。”

《矮齋雜詠》：“前回風疾徧身紅，布褐因燒燄火烘。十三”按風疹入詩僅見，絳與必皆患此，故錄之。

卷十一《春閨雜詠十首》：“溪館供庖獨有魚，溪翁日日扣吾廬。兒童不問無錢買，便拽鈴兒喚小厨。一”

“午簟風清帳自開，日斜雙鼻尚鳴雷。不知蝴蝶何方去，多少黃鸝喚不回。二”

“石痕新褪落溪毛，應是春流昨夜潮。紅雨入簾衣不濕，玉人沾作鬢邊嬌。三[1]“

“宿酒初醒午夢回，不煩梳掠傍妝臺。曲肱斜把香腮托，却訝荷花藕上開。五[2]“

“紅猊燒盡夜堂寒，銀燭生花玉漏殘。沉醉歸來渾不記，阿誰扶我上雕鞍。七”

“小罋栽成一把蓮，問渠邀價勒三千。主人不問成和否，移向西牕畫舫前。八[3]”【子西艷體格意已開明、清人，不類同時手眼。《南宋羣賢小集》第一冊《菊磵小集》之《春情四首》又膚泛矣。《隱居通議》卷九載利登玉台體。】

《夜有所聞建邸夜不安枕隣壁復有激人之離思者書二十八字於牕以媿之》：“好風吹月上回廊，花壓䦨干子漏長。天籟不鳴天外竹，披衣潛起聽鴛鴦。”按其事甚不雅，詩亦未佳。

《貴池先哲遺書》本《附錄‧雜錄》載元張翥及楊載《題子西江城秋晚圖》七古，知子西亦工畫，故清吳非《池州書畫記》為作傳。漁洋《書華子西集後》據其上侂冑詩（見卷四）、函首請和詩（亦見卷四，題曰《和戎時有函首請成之議》：“納幣求成事已非，可堪函首獻戎墀。一天共戴心非石，九地皆塗血尚泥。反漢須知為鼂錯，成秦恐不在於期。和戎自有和戎策，却恐諸公未必知。”按《齊東野語》卷三載無名氏感開禧函首事詩“自古和戎有大權”云云[4]，實點竄此詩為之，《宋詩紀事》卷九十六未能辨也。函首事又詳見《四朝聞見錄》乙集，周南《山房集》卷三《與廟堂論議和書》亦深斥函首議和之非[5]。袁小修《游居杮錄》卷十二：“楊循吉《金遼小史序》：‘檜和則罪，貫與侂胄戰則罪，惟拱手而談者無罪。’大有理”；《清儒學案》卷十一：“《顏習齋言行錄》云：‘南宋累世知岳飛之忠，累世學秦檜之智，韓平原為祖宗雪恥，乃宋人必殺之’”；《潛研堂詩續集》卷二《過安陽有感韓平原事四首》有云：“九京不媿魏公孫”，又云：“千秋公論在金人”，《十駕齋養新錄》卷八《宋季恥議和》條略同[6]），因謂其“不肯附和浮議”，誠是矣，却於子西主和備戰宗旨未拈出。

《翠微北征錄》十二卷。凡《平榮十策》一卷，《治安藥石》十一卷，自足兵便民、攻城守地大計，以至搜伏反泄之術、制弓造甲之法，無不備具，亦當時之《紀效新書》也。卷一《再上皇帝書》云：“陛下今日之事，將付之於書生學士邪？抑付之於英雄豪杰邪？夫所謂英雄豪杰，山林特起，拜為父師；江湖雋逸，視為標準；衣冠縉紳，足未嘗躡其門；王公大人，名未嘗過其目。其所究心者，門屏、缶聽、種氷、阱囤、飛灰、走雷、風篁、水柵、木櫃、搖波、透石、遠汲之制。其所籌算者，五福、大游、君基、臣基、天乙、地乙、四神、直符、小游、民基、青門、直使之訣。其所歌誦者，長慶人事、諸子祕傳、張氏屠寇、九星營寨、諸家祕密之書。其所交游者，唐城、桐柏、茶牙、海狗、東鄒、南偃、夾山、六安、鷄鳴、馬嘶、羊峴、房陵、襄淮遺逸之士。”又云：“甲日亦戰，乙日亦戰，不知壬遁之為何術也。生道亦出軍，死道亦出軍，不知夫青黑之為何神也。”又《取士》云：“其門有八：一曰有官，謂沉溺下僚，不能自奮；二曰無官，謂素在草茅，不能自達；三曰世家，謂將帥子孫，不能自效；四曰豪杰，謂江湖領袖，山林標準；五曰罪戾，謂曾犯三尺，求脫罪籍；六曰黥配，謂才氣過人，輕犯刑法；七曰將校，謂素有謀略，久淹行伍；八曰胥靡，謂隱於吏籍，不得展布。”卷三云：“和議之講，實今日之先務也”；“智者知其未必勝，寧負已輸之名，而掩其終不可救之迹”；“今日之和，非真怯也，全吾仁以待他日可乘之機；非真畏也，養吾智以俟異時可投之隙”；“國家之大福，生靈之大幸。臣愚猶慮虜庭或有邀求，而廟堂大臣不俞其請；虜使或肆傲慢，而廟堂大臣不加之禮。使前日屈尊忍辱之舉，敗於九仞一簣之微”云云。子西之老謀大略，技止於此。以包羞忍恥為名，不惜屈主之膝而喪國之體，乃託言於“湯事葛，文王事昆夷，君子以為仁；大王事獯鬻，勾踐事吳，君子以為智”，和戎之策，如是而已乎？有甚於納幣、函首者矣！取士八門，絕好一部《水滸》總論。


五百十二


夏竦《文莊集》三十六卷。《四部》輯本中較審慎者。勞季言《讀書雜識》卷十二謂當刪去《知饒州樂平縣楊簡除國子博士制》，見《止齋集》卷十七。鄭公表、啟之作，典贍而未精麗，然尚是唐格，非宋人四六。詩多應制之什，其抒寫自心者，亦晚唐綺靡之體，不如胡文恭之組繪、晏元獻之風致。七言絕句較清峭，《澠水燕談錄》卷一謂：“仁宗賜諡‘文正’。劉原父判考功，上疏言：‘諡者，有司之事，且竦行不應法，今百司各得守其職，而陛下奈何侵之乎？’司馬溫公知禮院，上書云：‘諡之美者，極于文正，竦何人，可當？’遂改諡‘文獻’。知制誥王原叔曰：‘此僖祖皇帝諡也。’於太常更諡‘文莊’。”《老學庵筆記》卷七云：“初諡‘文正’，劉原父持不可，曰：‘天下謂竦邪，而陛下諡之正。’遂改今諡。宋子京作祭文，乃曰：‘惟公溫厚粹深，天與之正。’蓋謂夏公之正，天與而人不與也。”可資談助。《東軒筆錄》卷九記：“英公譖於仁宗曰：‘石介不死，北走胡矣。’尋有旨發介棺以驗虛實，呂夷簡執不可。及英公死，仁宗將往澆奠，吳奎言於上曰：‘夏竦多詐，今亦死矣。’仁宗憮然，至其家澆奠畢，躊躇久之，命大閹去面幕而視之，世謂報應”云云，是仁宗亦知其不正也。【《青箱雜記》卷五載文莊賤微詩。《五燈會元》卷十二載一偈（“休認風前第一機”云云）。】【《錦繡萬花谷》卷三《秋》門引“夜船千棹月，寒酒一旗風”、“水暗菰蒲老，山青橘柚黃”二聯，不見《集》中[7]。】

卷二十五《焚書坑銘》：“秦焚經籍，尚法令，人知其禍，而未知其福焉。（中略）是時苟能右詩書、敦禮樂、修人文，而黜吏議，祿冠纓之士，行帝王之術，雖累世之禍不得發矣，兆民之怨不得泄矣，炎漢之聖不得章矣。（中略）焚書也，禍秦也，福漢也。詩書不亡，無以速秦禍也。（中略）銘曰：‘（中略）煙復為仁，燼復為義。（中略）斯文之聖，因焚而試；斯文之道，因焚而熾。（下略）”

卷三十一《奉和御製讀史記》、《前、後漢書》、《三國志》、《晉書》、《宋書》、《陳書》、《後魏書》、《北齊書》、《後周書》、《隋書》、《唐書》、《五代史》詩共五律四十三首，皆有自注。按《青箱雜記》卷三言“真宗觀畢一書，即有篇詠，使羣臣賡和”，所舉尚有《尚書》、《詩》、《周禮》、《禮記》、《春秋》、《孝經》等詩（《庚溪詩話》卷上亦云）。

卷三十二《野步》：“顧步方塘上，西郊日漸曛。歸心臨遠渡，晚色在閒雲。壠勢蜂腰接，谿流燕尾分。田歌知有意，豐美謝明君。”按自《東軒筆錄》卷二引腹聯上句作“山勢蜂腰斷”，而《文莊集》又不傳於世，遂失本來面目。“山勢蜂腰”非登高不得見，“斷”與“分”復合掌，不如原句多矣。張習孔《雲谷臥餘》卷三謂二句無此理，溪水有異源合流者，寧有一源而歧為二流者乎？大江中大、小姑山並金、焦，流雖分而下，即合，不得謂之分也”云云，強作解事，不足辯也。又《筆錄》卷二所載《廷試詩》、《狎鷗亭詩》，皆與《集》（卷三十六）中字句不合。而《湘山野錄》卷上、《青箱雜記》卷五所載，則差別較少，當是魏氏率意改竄也。【顧書宣《雄雉齋選集》卷四《山行》第二首云：“嶺忽蜂腰斷，溪還燕尾分。”】

卷三十四《感興》：“流年難駐且從容，莫厭多情事萬重。深院晚因留客鎖，小欄春為惜花封。家山久駐偷歸夢，庭檜清含入夜鐘。更有薄遊長記得，翠鈿遺處綠陰濃。”

卷三十六《江州琵琶亭》：“年光過眼如車轂，職事羈人似馬銜。若遇琵琶應大笑，何須涕泣滿青衫。”館臣注：“原本缺，從《中山詩話》采入。”按《江鄰幾雜志》亦載此詩。

《狎鷗亭詩》：“元化平分荷大鈞，左符新刻玉為麟。南湖特地栽桃李，擬伴沙鷗過十春。”

“海雁橋邊綠水深，絕無塵土近花陰。忘機不管人知否，自有溪鷗信此心。”按《湘山野錄》卷上載二詩字句小異，如“擬伴沙禽過十春”之類，尚無礙意處。《東軒筆錄》卷二作“准擬濉陽過十春”，既不切題，風景全殺矣。《宋文鑑》卷二十七題作《睢陽》，“綠”作“春”，“近”作“到”，“溪”作“沙”。

《西廳》：“階除盡日微風度，簾幕先秋暑氣還。莫訝使君臨案久，雨晴端正見南山。”

《宮詞》：“鬢攏春烟濕翠翹，石榴裙幔裊纖腰。絳唇不敢深深注，却怕香脂污玉簫。”

《古意》：“重上青，却匀愁黛對菱波。也知新舊爭多少，敢話機頭織素多。”按此詩亦見張文潛《柯山集》卷二十二，首句作“樓上珠簾拂疎網”。

《觀藏珠》：“敏手機心頗自安，遮藏有路巧千般。主公當面無因見，只怕旁人冷眼看。”館臣注：“原本缺，從《宋文鑑》（卷二十七）采入。”《墨客揮犀》、《東軒筆錄》所載字句皆小異。“藏珠”當作“藏擫”或“藏挾”，即今之變戲法也（汪韓門《談書錄》）。《齊東野語》卷八載曹西士詠緣竿伎云：“又被鑼聲送上竿，這番難似舊時難。勸君著腳須教穩，多少旁人冷眼看。”即從此詩脫胎。

《聞鶯》：“春光容與曉風高，花映金塗見羽毛。莫訝綠楊留不住，內園新雨熟含桃。”

《再徙西都詠青雀寄張昇諫院》：“弱羽傷弓尚未完，孤飛誰敢擬鴛鸞。明珠自有千金價，莫為遊人作彈丸。”館臣注：“原本缺，從《古今詩話》采入。《東軒筆錄》所載字句小異。”按亦見《湖山野錄》卷上。《筆錄》首句作“弱羽經絃勢未安”，較佳，館臣以“經”作“輕”，又未注出“安”字。

《花檻》：“曲檻横欄百寶裝，春風容冶看人狂。孤松瘦柏無顔色，只有青青待雪霜。”按此仿張在《題龍興寺老柏院》詩（“南鄰北舍牡丹開，年少尋芳日幾回。唯有君家老柏樹，春風來似不曾來”）。

【《東軒筆錄》卷二載英公《青州》絕句[8]。】


五百十三


舒岳祥舜侯《閬風集》十二卷。多野調戲筆，不免獷佻。而憂時傷亂，出以奇思詭趣，勁氣直幹，頗自闢蹊逕。雖早歲見賞於吳荊溪，未嘗以唐體自局也。多識蟲魚草木，亦與尋常詩家漫興花鳥，以蟹為“六跪二螯”者異撰。（《敬齋古今黈》卷五譏荀子、許慎皆以蟹為六足：“乃知移符坊州而索杜若者，未足多誚。”）

卷一《十蟲吟》：“蟲有促織兒，憂人不憂己。華身有龍鸞，不出工女指。瓦礫為堂奧，青莎作衣被。一身可自了，刺刺不能已。白露夜庭空，淒其行去矣。金屋白玉牀，貴人呼不起。一”

“蟲有織絹娘，軋軋鳴窗紙。山翁臥中聞，謂是機上杼。瓠花日蕭疏，豆葉行披靡。青鐙照夜闌，胡為苦如此。二”

《續十蟲吟》：“蟲有白蟻虎，食蟻功有取。大廈初落成，白蟻郛其礎。日繁實有徒，歲久仆梁梠。聞爾能食之，往求數十許。縱之穴竅中，種育成生聚。食蟻既無餘，虎自緣庭戸。亦復生几案，往往入筐筥。主人反厭憎，擁箒務屏去。客謂主勿然，前勞宜論敘。”按卷三有《十婦詞》五律十首，分詠摘茶、車水、賣魚，舂米等村婦，卷四有《春日山居好》、《夏日山居好》、《秋日山居好》、《冬日山居好》五律各十首。觀卷三《眼花》詩題，知尚有詠諸花若干首[9]，《集》中散見《燈花》等數律而已。卷十有《百一老詩序》自言分詠老天、老山、老谿、老屋、老屋、老書生、老石、老椿等凡一百首，則全佚矣。

《放言》：“寒暑一大瘧，天地一病軀。古來幾寒暑，元氣朘削餘。”按此意史直翁《永遇樂》詞（《全宋詞》卷一百二十二）、《東野農歌集》卷二《逐瘧鬼》詩已發，皆本宋太宗語，見第四百七十一則。

《陰雨幾月餘三月初一日聞鳩鳴有作》：“春雨濛濛來，花時昏昏過。山深多悲風，閉戶衹欲卧。此村無杜鵑，不知桑葉大。灘聲自不惡，頼此洗塵堁。曉聞晴鳩呼，雲陰似將破。故園何時歸，麥飯出舂磨。”

《再賦》：“雨久成淫昏，新晴如改過。”

卷二《自壽》：“閬風老人五十九，白頭飢凍荒山走。偶然脫命得生還，閭里相看驚老醜。今朝初度最可憐，五子三孫在眼前。老妻欲作無麵餠，問訊鷄孃渠未肯。海水潮小未登魚，霜後黄柑亦自疏。窮人作事天不與，只有紅梅相媚嫵。為渠一笑買村酤，老夫自歌稚子舞。明年六十更可歌，大亂不死奈我何。”

《題潘少白詩》：“早從唐體入圓妥，更向派家事掀簸。”按卷十一《劉士元詩序》云：“得唐人姚、賈法。近又欲自蛻前骨，務為恢張，駸駸乎派家步驟”云云，皆以江西派與“四靈”對舉也。《劉後村大全集》卷九十四《劉圻父詩序》云：“余嘗病世之為唐律者膠攣淺易，而為派家者則又馳騖廣遠”云云，“派家”之名出於此。《秋崖小稿‧文集》卷四十三《跋陳平仲詩》云：“後山諸人為一節，派家也。”宋末江湖派所謂“唐體”、“唐律”皆指晚唐，故《滄浪詩話‧詩辨》云：“山谷用工尤為深刻，其後法席盛行海內，稱為江西宗派。近世趙紫芝、翁靈舒輩，獨喜賈島、姚合之詩，稍稍復就清苦之風，江湖詩人多效其體，一時自謂之唐宗；不知止入聲聞辟支之果，豈盛唐諸公大乘正法眼者哉！嗟乎！唐詩之說未唱，唐詩之道或有時而明也。今既唱其體曰唐詩矣，則學者謂唐詩誠止於是耳，得非詩道之重不幸耶！”按《誠齋集》卷十六《送彭元忠縣丞北歸》、卷七十八《雙桂老人詩集後序》、《習學記言序目》卷四十七、《山房後稿‧讀唐詩》等所謂“唐”，皆晚唐也。吳泳《鶴林集》卷三十六《沈宏甫齊瑟錄序》引宏甫《瑟》詩云：“宇宙浩浩誰詩鳴？唐末婀娜江西清”；趙孟堅《彞齋集》卷三《孫雪窗詩序》云：“竊怪夫今之言詩者，江西、晚唐之交相詆也，彼病此冗，此詈彼拘”，均此意，參觀《談藝錄》第一四五至六頁[10]。

《退之謂以鳥鳴春往往鳥以鳴夏耳古人麥黄韻鸝庚之句乃真知時山齋靜聽嘲𠹗羣萃有麥熟之鳴戲集禽名而賦之》[11]：“麥熟即快活，汝不食麥空饒舌。”按可與前後《十蟲吟》及卷七《山齋觀動物》七律參觀。

卷三《百年》：“空餘老矍鑠，全是病維摩。”

《十三日曉寒獨立紅茶花下》[12]：“曉霜花口噤，午雨柳綿收。”

《白髮》：“莫嫌冠易墮，且喜蝨無依。”

《三月六日黄霧四塞》：“故園烏頭白，太空鷄子黄。”按“園”疑是“國”之誤[13]。

卷四《留山甫》：“新舂知麥味，舊債了鄰賒。借榻無鵑處，敲門有竹家。韭苗香煮餅，菊腦和烹茶。少駐還山屐，烏紗細雨斜。”

《春曉》：“醉客出醒語，飢人作飽聲[14]。家貧從省事，身老放徐行。谿樹藏村暗，山花照市明。園林有樂事，桑下見雛成。”

卷五《安住寺松聲》：“晴日千竿按疑當作‘笙’籟，春風萬鼓鼙。清和兼怨適，細大雜高低。”

卷六《和正仲送達善歸錢塘》：“好詩甚似無聲畫，昏眼羞同沒字碑。”

卷七《詩訣》：“蕢桴土鼓爲聲始，天球河圖非琢工。欲自柳州參靖節，將邀東野適盧仝。平原駿馬開黄霧，下水輕舟遇快風。歷歷瑶琴怨遥夜，泠泠玉佩度秋空。”按舜侯自運，衹是南宋江湖詩派中之力破餘地者耳。

《卜居》：“丹青不用畫吾廬，小小茅茨住近湖。欲探春風先插柳，要看雪景更栽蘆。野船摇處沙成疊，海雁眠來草似鋪。妝點個中新景致，藤冠布褐老癯儒。”

《苦牙動詩》自序云：“予與正仲小酌小酌西窗，偶苦牙動，戲有句云：‘病牙臲𡰈活書版’，蓋是日偶讀《宋類苑》見有活書板事也。正仲因以‘短髪蒙茸退筆頭’為對。”按舜侯詩以“童頂羸垂倒藥瓢”為對。

卷九《四月一日始聞鶯》：“最是黄鶯愛綠陰，數聲消遣別春心。傍人只把鶯花並，不道花時却懶吟。”

《螢》：“老來不用映書帷，草上流光數點微。却憶江村無月夜，籃輿一路照人歸。”

《無題》：“谿草鴨頭相間綠，山榴雉頰一時紅。白鷗飛起無尋處，滾入梨花柳絮中。”

“春風萬里虞姬草，夜月千村蜀帝花。已矣莫論如許事，菜畦黄蝶繞田家。”


五百十四[15]


楊時《龜山先生集》四十三卷，康熙丁亥楊繩組重刊本。【又第四百四十則、第三百二十九則、第三十一則、第三百五十三則。】龜山詞筆緩弱無光氣，以才華論，非屏山、晦菴之比，亦尚不如其女夫陳默堂，然較二程為能文，吟咏亦尚有情致，無《擊壤集》習氣。《朱子語類》卷七十云：“汪聖錫言：‘某人別龜山，往赴召，龜山送之曰：“且緩下手，莫去拆壞人屋子。”‘渠在朝與陳幾叟書，皆是此意（按《集》中無此書，然此意龜山數及之，如卷十《語錄》論臺諫宜“順而止之，漸而非暴”），蓋謂遇事巽順，且撐拄過，豈不大害？”卷一百一云：“龜山文字議論，如手捉一物正緊，忽墜地，此由其氣弱”；“其張皇佛氏之勢，亦如李鄴張皇金人也”，皆中肯綮之論。龜山闢佛，而措詞遜緩，每託之獻疑問難，觀《與翁子靜書》（卷十八）、《答陳瑩中第一、第三、第八書》（卷十八）、《與翁子靜書》（卷十九）可知。唯攻王氏新學，始疾言峻語，然荊舒遺說往往賴以不墜（按《湧幢小品》卷十八論昌黎闢佛云：“餘人極口恣筆，味之，翻是贊歎誇張”，即此意），李穆堂、蔡元鳳輩已不解徵引，況今人乎？【《二程遺書》卷二上：“楊時於新學極精。”按莫精於上書論王安石之開蔡京、王黼，胡康侯作《龜山墓志》所以備載其文，而謂五峯曰：“此是取王氏心肝底劊子手段，王氏心肝懸在肉案上。”】

卷首朱子作《像贊》曰：“天開長夜，人坐春風。”兩語湊泊甚工。《朱子語類》卷九十三云：“‘天不生仲尼，萬古長如夜。’唐子西書按此字疑有誤於一郵亭梁間見此語。”按強幼安《唐子西文錄》云於蜀道邸壁間見此，下句作“如長夜”。Pope: “Epitaph Intended for Sir Isaac Newton”: “Nature & Nature’s laws lay hid in night: / God said, ‘Let Newton be!’ & all was light.”語意全同。李卓吾《焚書》卷三《贊劉諧》記諧嘲此語曰：“怪得羲皇以上聖人盡日燃紙燭而行也！”

卷六《荊公神宗日錄辨》。按條舉而駁之，復總論曰：“荊公行一事，立一法，朝庭必從，乃肯已。或比神考為元帝，為桓靈，以為不明帝皇之大略。其言之悖，雖敵已以下，有不能堪者，猶以為未敢自竭，恐非當時之言也。”真洞鑒荊公隱衷者。卷十《語錄》云：“問：‘或謂荊公晚年詩，多有譏誚神廟處，若下註腳，儘做得謗訕宗廟？’曰：‘君子作事，只是循一個道理，不成荊公之徒，箋註人詩文，陷人以謗訕宗廟之罪，吾輩也便學他？’”可以印證。《墨莊漫錄》卷二云：“予有友人相訪，指案間《荊公日錄》云：‘僕素不喜此書。’予問其說，客曰：‘凡稱“上曰某事如何”，則曰“予曰不然”；凡稱“某事予曰如何”，則“上曰極善”。此尤可笑也。’”《清波雜志》卷二：“《王荊公日錄》八十卷。毘陵張氏有全帙，頃曾借觀。凡舊德大臣不附己者，皆遭詆毀。論法度有不便於民者，皆歸於上。可以垂耀後世者，悉己有之。”亦見《實錄》之不能取信矣。

卷七《王氏字說辨》。按引《字說》凡二十八條。荊公解字手眼，已見第八十三則。《邵氏聞見後錄》卷二十記客問：“‘霸’字何以從‘西’？”荊公曰：“西方主殺伐。”或曰：“‘霸’字從‘雨’。”公又曰：“如時雨化之。”穿鑿無定，晁景迂《嵩山文集》卷一《元符三年應詔言事》謂其“臨時遷就”者是也。【雁湖《王荊公詩注》卷十五《寓言》第三首注云：“余嘗見龜山誌譚勣墓云：‘公雅不喜王氏，曰：“說多而屢變，無不易之論也。世之為奸者，借其一說，可以自解，伏節死誼之士始鮮矣。”余始以勣言為過，今觀此詩，不能無疑。公詩嘗言：“俗儒不知變，兼并可無摧”，而此詩乃云：“後世不務此，區區挫兼并。”‘（按《龜山集》中今不見《譚志》）”】至以《字說》解梵語（見第二百二十四則）。然其書久逸，如《姑溪居士前集》卷三十九《跋山谷晉州學銘》引荊公解“美”字從“羊”從“大”：“羊之大者方美”，《後集》卷十五《雜題跋》引荊公解“詩”字從“言”從“寺”：“寺者，法度之所在”，見宋人著作中者，莫非一鱗半爪（二十八則）。《埤雅》、《博古圖》、王昭禹《周禮詳解》、鄭宗顏《周禮新講義》保存較多。外則惟龜山此文（卷十三《語錄》駁“大同於物者，離人焉”，即此篇所引“倥”、“侗”兩字解）。其駁斥之語，則精當者少。兹摘荊公原解數則：

“空”云：“無土以為穴，則空無相；無工以穴之，則空無作。無相無作，則空名不立。”按《老學庵筆記》卷一林自《上章子厚啟》云：“有《字說》亦嘗引之。”子厚曰：“荊公亦不曾奉敕許亂道。”蓋即謂“空”字解也。《捫蝨新話》卷一曰：“荊公《字說》多用佛家語，初作‘空’字云：‘工能穴土，則實者空矣。’後用佛語‘無相無作’，比舊時為勝。《維摩詰經》曰：‘空即無相，無相即無作，無相無作，即心意識。’《法華經》曰：‘但念空無作。’《楞嚴經》曰：‘但除器方，空體無方。’荊公蓋用此意”云云，陳氏不知明宣宗《一笑圖》（畫叢竹根伏一犬）（Eight Dynasties of Chinese Paintings, §120）。鳩摩羅什譯《摩訶般若波羅蜜經‧序品第一》亦即有“無相無作”之語，《大智度論》卷五《菩薩功德釋論第十》詳說之。龜山考此條曰：“工穴之為空，是滅色明空，佛氏以為斷空，非真空也。太空之空，豈工能穴之耶？其義於儒、釋兩失之矣。”頗得閒。《嵩山集》卷十三《儒言》云：“或以‘無相無作’說‘空’，又何晏之罪人也。”《儒言》中如“所”、“詩”等條皆駁《字說》。【《木筆雜鈔》卷上云：“《白虎通》云：‘司空主土，不言土言空者，謂空尚主之，可況於實？’漢儒之繆加此！”按此荊公《字說》法也。】

“同”云：“彼亦一是非也，此亦一是非也，物之所以不同。冂一口，則是非同矣。”龜山駁云：“防民之口，甚於防川之壅，必潰矣。何同之有？”按荊公之說，即德國Nazi專政時報章雜誌之Gleichschaltung，參觀第四百八十四則《汪文定集》卷一《輪對論和議異議疏》。按《說文》“局”字：“從口，在尺下。”徐鍇注：“人之無涯者唯口，故口在尺下爲局。”《東坡文集事略》卷四十五《答張文潛書》云：“王氏之文，未必不善也，而患在於好使人同。欲以其學同天下。地之美者，同於生物，不同於所生。惟荒瘠斥鹵之地，彌望皆黃茅白葦，則王氏之同也。”可補龜山所未及。《嵩山文集》卷一《元符三年應詔言事》曰：“是為一道德”云云，又卷十三《儒言》：“同風俗”云云。

“忠”云：“有中心，有外心，所謂忠者，中心也。”龜山駁云：“心無中外。《禮器》曰：‘禮以多為貴者，以其外心也；以少為貴者，以其內心也。’蓋用心之有內外耳。”按“中心為忠”見《詩‧關雎‧序‧正義》，詳見第二百九十五則。

“籠”云：“從竹從龍，雖若龍者，亦可籠也。”龜山駁云：“龍非可籠之物也。”按妙甚。荊公殆以捕蛇丐悟出。

“天示”云：“一而大者天也，二而小者示也。”按《鶡冠子‧天則篇第四》云：“天若離一，反還為物。”陸農師解云：“天之所以異乎萬物者，抱一而已。《字解》曰：‘一而大者天也，二而小者示也。’”

【《子華子》卷上《北宮子仕》論“元”字，卷下《執中》論“盡”字、“心”字、“由”字[16]。】【楊彥齡《楊公筆錄》：“‘對’字本從‘口’，改而從‘士’。荊公云：‘以“對”為“𡭊”，有“𡭊”者不得自盡矣。’秦以‘辜’似‘皇’字，改為‘罪’。荊公云：‘以“辜”者不獲自新矣。’”】【《道山清話》：“劉貢父言：‘每見介甫道《字說》，便待打諢。’張文潛云：‘《字說》也只是二三分不合人意思處。’張安道云：‘若然，則足下亦有七八分不解事矣。’”《猗覺寮雜記》卷上：“介甫《字說》往往出於小說、佛書。如‘天，一而大’，蓋出《春秋說題詞》，見《法苑珠林》；如‘星’字‘精成乎列’，見《晉‧天文志》張衡論也；‘鸜鵒勾其足而欲’，見《酉陽雜俎》；‘禾一成為秊’見《書正義》孔炎說。”】【呂陶《淨德集‧學論二論》（駁《字說》）。】【《捫蝨新話》卷一引“追”、“搔”、“牂柯”。】【《後山集》卷十九《談叢》（見四七七則）。《鶴林玉露》卷三引《字說》：“蔗，草之庶生者也。”《高齋漫錄》引《字說》：“竹鞭馬為篤。”《獨醒雜志》卷四引《字說》：“鳥反爪而昇為飛。”《嬾真子錄》卷五：“荊公解‘妙’字云：‘為少為女，為無妄少女，即不以外傷內者。’人多以此言為質，不知郭象注《莊》云：‘處子不以外傷內。’公言出此。”《捫蝨新話》卷一云：“《字說》‘追’字有‘能追’、‘所追’，‘搔’字有‘能搔’、‘所搔’，‘牂柯’有‘能入’、‘所入’語，亦出佛經。《圓覺經》曰：‘其所證者’、‘其能證者’，吾書本無此語。”《姑溪居士前集》卷卅九《跋山谷晉州學銘》引《字說》“美”字，《後集》卷十五《雜題跋》引《字說》“詩”字《倘湖樵書二編》卷十一引《字說》“蜘蛛”、“蝦蟆”，實本之《埤雅》卷十一、卷二。】【《考古質疑》卷三引《字說》“偽”、“位”、“訟”、“盟”、“門”、“富”、“貧”等字。】【《甕牖閒評》卷下王介甫說“伶”字。】【《甕牖閒評》卷一：“王介甫解‘伶’字云：‘伶，非能自樂也，非能眾樂樂也，為人所令而已。’”】【《過庭錄》敏交時說“可”字、“母”字。】

卷十《語錄》：“聖人以為尋常事者，莊周則夸言。莊周之博，乃禪家呵佛罵祖之類。如《逍遙游》、《養生主》，曲譬廣喻，張大其說，論其要，則《逍遥游》一篇乃子思所謂‘無入而不自得’，而《養生主》一篇乃孟子所謂‘行其所無事’而已。”

“為文要有溫柔敦厚之氣，對人主語言及章疏文字，尤不可無。子瞻詩多於譏玩，荆公論事惟是爭氣而已。”按同卷又云：“荆公在上前爭論，或為上所疑，則曰：‘臣之素行，似不至無廉恥，如何不足信？’論事當問事之是非利害，豈可以‘素有廉恥’刼人？夫廉恥自君子所當為者，如人守官，曰：‘我固不受贓。’不受贓豈分外事乎？”

“昔有勸正叔先生出《易傳》示人者，正叔曰：‘獨不望學之進乎﹖姑遲之，覺耄即傳矣。’蓋已耄則學不復進故也。”

卷十一《語錄》：“‘毋意’云者，謂無私意云爾。若誠意，不可無也。”按論“毋意”之“意”，即“億則屢中”之“億”、“臆度”之“臆”。如龜山說，則與“毋我”何別焉？

卷十二《語錄》：“曾子開不以顔色、語言假借人，其慎重為得大臣之體。於今可以庶幾前輩風流者，惟此一人耳。”按同卷又一條略同。《桐城吳先生日記》卷六云：“相國來久談，因論天下無真是非，名士不理事，往時林文忠亦然，但閉戶作手札、工徘語，以取悅士大夫而已。”可參觀。

“東坡《和淵明形影神》詩，《影答形》云：‘君如烟上火，火盡君乃别。我如鏡中像，鏡壞我不滅。影因形而有，無是生滅相，故佛云：‘一切有為法，如夢幻泡影。’正言其非實有也，何謂不滅？《九成臺銘》得之莊周，然以江山吞吐、草木俯仰、衆竅呼吸、鳥獸號鳴為‘天籟’，此乃周所謂‘地籟’也。”

“謂常問志寧云：‘至道無難，惟嫌揀擇，其理是否？’志寧曰：‘是。’曰：‘若爾，公何不殺人放火？’志寧無語。”按當代志寧答曰：“故不必殺人放火。”然衹是口給禦人，不當於理也。“至道”二句，出三祖《信心銘》。所謂“但莫愛憎，自然明白”，“一即一切，一切即一”，蓋悟理一而未識分殊者，知體而不知用者。（卷十六《寄伊川先生書》論橫渠《西銘》，疑其近於墨氏兼愛，伊川《答書》拈出“《西銘》明理一而分殊”之說，《朱子語類》卷九十八遂云：“《西銘》句句見理一而分殊，逐句渾淪看，便見理一；當中横截斷看，便見分殊。”）Hugh Kingsmill,D.H. Lawrence, p. 222: [Apropos of Aldous Huxley’s view inDo What You Will: “He will be by turns excessively passionate & excessively chaste. He will be at times a positivist & at times a mystic; derisively sceptical & full of faith” etc.] “The absurdity of this attempt to deny absolute values becomes obvious if we imagine a life-worshipper, as on Huxley’s premises we are entitled to, accepting that one of his selves which finds its satisfaction not in the picturesque excesses of passion or Byronic mockery but in sending obscene letters through the post. To accept every action & every attitude as equally valuable is the last expedient of those who dare not admit that they find everything equally valueless.”可與龜山語參觀。又Life & Letters of Stuart P. Sherman, ed. J. Zeitlin & H. Woodbridge, II, p. 485: “Universal sympathy is beyond the reach of God & devil, to say nothing of man, who, as soon as he professes that impossible affection, stultifies himself by going out to destroy all those who don’t profess it.”亦摧陷廓清之論也。餘見第七百三十三則論王維《與魏居士書》。【Goethe’s remark to Henry Crabb Robinson: “I do hate the Egyptians & all that are connected with them. I am glad that I have something to hate, otherwise one is in danger of falling into the dull liberal habit of finding all things tolerable & good in their place, & that is the ruin of all good sentiments” (quoted in O. Elton,A Survey of Eng. Lit. 1830-1880, I, 7, p. v).】

“神考問伯淳：‘王安石何如人？’伯淳云：‘安石博學多聞則有之，守約則未也。’”又卷十七《與吳國華别紙》云：“金陵力學而不知道。”《答吳國華書》發揮尤詳盡，有云：“以其博極羣書，某故謂其力學；溺於異端，以從夷狄，某故謂其不知道。”蓋本明道之意，而進一解者。又云：“王氏末年，溺於釋老，至舍其所居以為佛寺。其徒有為僧者，則作詩以奬就其志。”可參觀。卷十三《語錄》云：“神宗賜金荆公，荆公即時賜蔣山僧寺為常住，了翁云：‘嘗見人說，以此為曠古所難，曰：此事絶無義理。古者人君賜之果，尚懷其核，所以敬君賜也。當受則受，當辭則辭。施之僧寺，是賤君賜也。金可賤，君賜不可賤。’”《南澗甲乙稿》卷十六《跋荊公書彌勒偈》云：“阿逸多偈，懺悔法也。蔡元度自謂荆公好書此，不知幾本。豈平時行事，於心有所不安，亦如暮年捨居為蘭若者耶？不然是蓋學佛之末耳。”又按《樂府雅詞》卷二載荊公詞如《雨霖鈴》（“孜孜矻矻”云云）[17]、《訴衷情》（“莫言普化衹顛狂”云云）、《南鄉子》（“嗟見世間人”云云），皆取禪語為之，雖坡、谷亦未至是。如云：“本源自性天真佛，衹些些、妄想中埋沒”，又云：“驀然打個筋斗，直跳過羲皇”，大放厥辭，詩文中所無也。又按《嵩山集》卷十三《儒言》數十則，皆為荊公發，有云：“杜征南有言曰：‘古人戒以闕疑，苟不廣聞，乃亦不知所疑也，是知闕疑非淺疑脫“學”字之事。唯是博學老成者，以是成其敬慎之徳。如博學而不闕疑，則誣先哲而疑後生’”云云，論荊公博學，實腹而未虛心，亦一針見血之論。

卷二十六《跋賀仙翁親筆詩》：“詩云：‘有客來相問，如何是治生？但存方寸地，留與子孫耕。’”按《鶴林玉露》卷十八有“方寸地”說，謂此二句不知何人為，即申其說。《聲畫集》卷二載汪彥章《題賀水部書畫》七絕五首自序云：“水部，唐末五代人，得道不死，東坡以五詩紀其事。毘陵汪達道家有其書畫，畫為佛像，書則世傳‘有客來相問，何如是治生’，蓋其所作詩也”云云，龜山所跋，殆亦即此幅。（《通俗編》卷二衹引《王直方詩話》謂“過毘陵汪迪家，見藏晉水部賀公手書，乃知此詩賀作”，又引葉水心《留耕堂記》謂葛資深取之以顏其堂，又謂《鶴林玉露》有說。）【《欒城集》卷十五《聞京東有道人號賀郎中者唐人也其徒有識之者作詩寄之》七律。】

卷三十八《鄱陽湖觀打魚》：“秋髙水初落，鱗介滿沙脊。浩如太倉粟，寧復數以粒。（中略）蟲鰕雜魴鯉，駢首吐微濕。（中略）幽潛不足恃，感嘆百憂集。寄謝漆園吏，於計未為得。”

卷三十九《岳陽書事》：“湖光上下天水融，中以日月分西東”；“澄瀾無風雨新霽，一日萬頃磨青銅。”

卷四十一《席上别蔡安禮》：“杜陵早被微官縛，元亮今為世網攖。”

《荆州書事》：“勿問鷄蟲閒得失，但知鵬鷃各逍遥。”

卷四十二《含雲寺書事六絶句》：“蝶夢輕揚一室空，夢回誰識此身同。牕前月冷松陰碎，一枕溪聲半夜風。”


五百十五


洪皓《鄱陽集》五卷。《四部》輯本衹四卷，皖南洪氏晦木齋益之以《拾遺、附錄》一卷。忠宣留金，略似郝伯常之羈宋。伯常固粗獷，尚有才氣，忠宣篇什庸陋滯拙，衹資考訂，相形之下，不無茉莉小南強而牡丹大北勝之歎也。《宋史》本《傳》云：“悟室銳欲南侵，曰：‘孰謂海大？我力可乾。但不能使天地相拍爾。’”殊為奇語，本《集》詩、文及《松漠紀聞》中皆未載，不知《宋史》何所本也。

卷一《次大風韻》，館臣注云：“《集》中次韻詩於原作姓名往往不載，豈當時龔璹之流後皆降仕，故削而不錄？”

《贈彥清自注：金相陳王悟室長子》：“好生惡殺號蒼天，天憫斯民欲息肩。自是大邦兵不戢，在於南國使無愆。論功勿用矜三捷，持勝何如保萬全。願早結成修舊好，名垂史策畫凌烟。”按卷末《拾遺‧呈悟室》云：“久持旌節傍門庭，薄命猶賒五鼎烹。羝乳幾時歸北海，雁書隨夢到西京。莫言地廣頻修怨，應念民勞早戢兵。國寶善鄰君若悟，坐膺難老見昇平。”《陔餘叢考》卷二十《南宋和議起於洪忠宣》條據謝枋得《上留丞相書》記忠宣以《孟子》語曉諭室撚，室撚遂使檜南還云云，全出傳聞附會之詞。忠宣初不蒙尊禮，悟室忽喜忽怒，遇之亦不厚。卷末《拾遺‧使金上母書》明言悟室於九月二十二日被殺，而九月七日以後，尚規畫取江南也。《宋史》本《傳》載忠宣於紹興十年、十一年密奏，皆有再舉乘勝追擊之言，則其主和，固與秦檜異矣。

卷末《蠟書》：“金人所畏服者惟飛，至以父事之。諸酋聞其死，酌酒相賀。”按此出《宋史‧岳飛傳》。《使金上母書》亦云：“岳帥之來，此間震恐。”


[1]“沾”原作“粘”。

[2]“把”原作“抱”。

[3]“主人”原作“玉人”。

[4]“卷三”原作“卷四”。

[5]“議論和書”原作“論議和書”。

[6]原文“養新錄”脫落“錄”字，“議和”原作“和議”。

[7]按此不確，詩見《文莊集》卷三十二，題為《秋日送人南遊》，“黃”作“紅”。

[8]詩見《文莊集》卷三十六。

[9]“詠諸花若干首”原多一“首”字，作“詠諸花首若干首”。

[10]《談藝錄‧三四》（香港中華書局1986年版124-5頁；北京三聯書局2001年補訂重排版376-9頁）。

[11]《四庫》本詩題“鳴夏”作“夏鳴”，“禽”作“鳥”。

[12]《四庫》本詩題無“十三日”三字。

[13]《四庫》本“園”作“國”。

[14]《四庫》本首二句作“高枕還慵起，晴窗曉日明”。

[15]書眉標注“十月起”。

[16]“北宮子仕”原作“孔子贈”，“執中”原作“晏子問黨”。

[17]“雨霖鈴”原作“雨零鈴”。