《容安馆札记》436-440则


四百三十六


徐鉉《徐公文集》三十卷，附行狀、墓志等一卷。五代詩派有二：或承溫、李，以綿麗為歸；或師姚、賈，以刻露為主。林臣蓋屬前派，筆弱詞懈，尚不如楊文公之整密，而情致清婉勝之。文窘於邊幅，儉於鋪陳。卷十九送人諸《序》、卷二十復人諸《書》，頗欲擺脫對偶。卷二十三、卷二十四入宋以後論序之文，尤力求為散體，而皆氣短語竭，有鸚哥嬌、小足放纏之歎。【《舒州新建文宣王廟碑文》（《全唐文》卷八百八十三）、《昌黎韓公墓碑銘》、《喬公墓志》、《劉君墓志》（卷八八六）等亦為散體，而懈恭木直。】【《愛日齋叢鈔》卷五：“徐鉉歸朝，見士大夫寒日多披毛衫，大笑之。一日見其子婿吳淑亦被毛裘，召而責之。新平之行，幽土寒冽，鄭文寶適掌轉運，解褐裘以獻，鉉却之，遂中寒卒。楊文公記其事（按見曾慥《類說》卷五十三《談苑》）。張文潛云：‘鉉不為亡國之俘，為醜言以薄中朝士大夫耳。《豳詩》曰：“無衣無褐。”鄭注：“褐，毛布也。”’想同時中州人士不平於鉉尤甚矣。程泰之曰：‘古固以狐羔麑為裘。’”】【《說郛》卷九十八（《百川學海》本）《丁晉公談錄》：“太原公言：‘先太師傾背時，朝賢來弔，朱紫盈門，唯徐左省鉉獨携一麻袍角帶，於客位內更易後，方入相弔，以此知士大夫朝服臨喪慰問，深不可也。’先太師即兵部侍郎祐也[1]”；“徐左省鉉職居近列，雖盛寒，入奉朝請，即未嘗披毛衫。或詰之，曰：‘豈有雙闕之下衣戎服歟？’每睹待漏院前燈火人物，賣肝夾粉粥，來往喧雜，即皺眉，惡之曰：‘真同寨下耳！’一生好服寬袴，未嘗窄衣裳，謂諸士夫曰：‘軒裳之家，雞豕魚鱉果實蔬茹皆可備矣。’蓋沽酒市脯不食爾。”《萍洲可談》卷一云：“大臣自從官及親王駙馬，皆有位次，在皇城外仗舍，謂之‘待漏院’，不與庶官同處。‘火城’每位有翰林司官給酒果，以供朝臣，酒絕佳，果實皆不可咀嚼。”】【《全唐文》卷八百八十二《御製春雪詩序》：“有詔為序，以紀歲月。”自注：“御批云：‘宿來健否？酒醒詩畢，可有餘力？何妨一為之序？以紀歲月。呵呵！’”蓋李後主批語也。《純常子枝語》卷八論此云：“重光自是詞人，出筆便有風致，然非柏梁、銅雀之高華已。”】【《志雅堂雜鈔》卷下云：“徐鉉有《哭南唐後主》詩，又有《李煜墓碑》並載，言其不忠于舊主，則無從敬于於新主之意。”《清容居士集》卷四十六《跋李後主詩稿》附載鼎臣識語（“右散騎常侍徐鉉奉使汝陰，泣觀故國主詩筆，太平興國壬午歲前十二月十六日西湖北臺記”），而論之曰：“李主晚歲，幽憤溢於歌詠，獨徐鼎臣守遺臣舊禮，痛東鄰之煽禍，怨歸錢氏。而此卷文僖寳之，何耶？鼎臣題識，足厲薄俗。方承平時，士風藹然，故莫有疑迕。使以文為害，則當如律令矣，悲夫！”】

胡克順《進徐騎省文集表》：“一掩佳城，久荒宿草。”

陳彭年《徐公文集序》：“若乃以秦丞相之健筆，兼漢郎將之雄文。”按謂其寫作並擅。《元憲集》卷二《左散騎常侍東海徐公》詩云：“徐公真丈夫，不獨文章伯”，“書大略其小，我有春秋癖。所以此詩中。不言公翰墨。”可參觀。又按《王梅溪後集》卷八《答何憲》云：“鳳翥龍蟠文未稱，日光玉潔字還疎”，謂王右軍、韓吏部不能詞翰雙絕也。

卷一《贈王貞素》：“遼東幾度悲城郭，吳市終應變姓名。”

卷二《病題》：“人間多事本難論，況是人間嬾慢人。不解養生何怪病，已能知命敢辭貧。向空咄咄煩按《玉壺野史》引此作‘頻’字為長書字，舉世滔滔莫問津。金馬門前君識否，東方曼倩是前身。二”

卷三《夢游二》：“繡幌銀屏杳靄間，若非魂夢到應難。牕前人靜偏宜夜，戶內春濃不識寒。蘸甲遞觴纖似玉，含詞忍笑膩于檀。錦書若要知名字，滿縣花開不姓潘。”【第一首“檀的慢調銀字管”，皆謂口作黑色如檀木，即白香山《時世粧》新樂府所謂“烏膏注唇唇似泥”，參觀《梁溪漫志》卷五：“老泉《贊吳道子畫五星》云：‘妝非今人，唇傅黑膏。’唐《五行志》：‘元和末婦人不施朱粉，惟以烏膏注唇，狀若悲啼。’”歐陽炯《獻衷心》“滿衣猶自染檀紅”則兼紅色，當是墨紅耶？顧夐《應天長》：“背人勻檀注”；魏承斑《訴衷情》：“語檀偎”；鹿虔扆《虞美人》：“鈿昏檀粉淚縱橫”；閻選《清平樂》：“臂留檀印齒痕香”；毛熙震《女冠子》：“不語檀心一點”，似言紅色為多。】按《蕙風詞話》卷二云：“段柯古《折楊柳》詩：‘公子驊騮往何處？綠陰堪繫紫游韁。’此等意境，入詞絕佳。晚唐人集中往往而有。徐鼎臣《夢游》詩‘繡幌’二句置之詞中，是絕好意境。‘蘸甲’二句，直是《花間》麗句”云云。張德瀛《詞徵》卷六云：“李賓之論詩云：‘宋之拙者皆文也，元之巧者皆詞也。’今觀元人詩，如袁通甫之‘象管烏絲題往事，玉簫錦瑟負華年’，郝伯常之‘桃李東風蝴蝶夢，關山明月杜鵑魂’，虞伯生之‘一徑綠陰三月雨，數聲啼鳥百花風’，袁伯長之‘曉沐緩垂蒼玉佩，晚妝愁帶紫羅囊’，顧仲瑛之‘池上桃開銷恨樹，閣中香進助情花’，陳剛中之‘芙蓉夜月開天鏡，楊柳春風擁畫圖’，楊鐵崖之‘一雙孔雀銜青綬，十二飛鴻上錦箏’，薩雁門之‘螺杯注酒搖紅浪，採扇題詩染綠煙’，宋顯夫之‘龍頭瀉酒紅雲艷，象口吹香綠霧斜’等句，皆宜於小令。若以之入詩，卑矣”云云。《靜志居詩話》卷三云：“楊孟載未洗元人之習，《藝花巵言》以為其七律如‘尚短柳如新折後，已殘梅似半開時’類《浣溪紗》中詞語[2]。余謂不特此也，如‘芳草漸於歌館密，落花偏向舞筵多’等二十聯堪入《浣溪紗》，皆絕妙好詞”云云（《養一齋詩話》卷四亦斥孟載詩近詞）。賀貽孫《詩筏》云：“徐凝‘一條界破青山色’，子瞻以為惡詩。然入填詞中，尚是本色語。若梁昭明《擬古》詩云：‘窺紅對鏡斂雙眉，含愁拭淚坐相思，念人一去幾多時’三句，竟是一半《浣溪紗》矣。至‘眼語笑靨近來情，心懷心想甚分明。憶人不忍語，含恨獨吞聲。’又是《臨江仙》換頭也。然則齊、梁以後，不獨浸淫近體，亦已濫觴填詞矣。或謂唐人近體盛而古詩元氣遂薄，不知唐人一副元氣，流浹在近體中，能使三百餘年不落宋、元詞曲一派者，非古詩存之，而近體存之也。“又云：“詩語可入填詞，如詩中‘楓落吳江冷’，‘思發在花前’，‘天若有情天亦老’，填詞屢用之，愈覺其新。獨填詞語無一字可入詩料。如梁邵陵王綸《見姬人》詩‘却扇承枝影，舒衫受落花’，與秦少游詞‘照水有情聊整鬢，倚欄無緒更兜鞋’，同一意致。然邵陵語可入填詞，少游語決不可入詩”云云。《王直方詩話》（《苕溪漁隱叢話前集》卷五十一、《詩人玉屑》卷十八引）云：“秦少游《和王仲至》詩云：‘簾幕千家錦繡垂。’仲至笑曰：‘此語又待入《小石調》也。’”《碧溪詩話》卷三論此謂：“子美‘並蒂芙蓉本自雙’，‘水荇牽風翠帶長’，退之‘金釵半醉坐添春’，誰謂不可入黃鐘宮耶！”

卷四《題白鶴廟》：“嘗嗟多病嫌中藥，擬問真經乞小還。”

卷十八《翰林學士江簡公集序》：“昔襄陽孟浩然，年五十有二，疾發背而亡。”

卷二十九《大宋左千牛衛上將軍追封吴王隴西公墓誌銘》：“果於自信，怠於周防。西鄰起釁，南箕構禍。投杼致慈親之惑，乞火無里婦之詞。始勞因壘之師，終後塗山之會。”按此數語，一時傳誦。【《全唐文》卷一二八李後主《即位上宋太祖表》云：“吳越國鄰于敝土，近似深仇……仍慮巧肆如簧之舌，仰成投杼之疑。”】鼎臣之文，可與魏元成《唐故邢國公李密墓志銘》（《全唐文》卷一百四十一）參觀。身分略似，措詞均難。魏文有云：“故同嬰世網，共涉艱難。所恨並發唐代，不列元凱之功；俱為漢臣，獨漏山河之誓。是以慟深欒布，悲甚向雄。慮陵谷之推移，勒斯銘於泉戶。庶使神遊楚國，無慙項羽之臣；魂往齊都，不愧田橫之家”云云，徐文便不敢作爾許語，可見文網之密，後來居上也。徐撰碑事，亦見《東軒筆錄》卷一，《宋詩紀事》卷三衹引《籀史》，二書皆作“東鄰構禍，南箕扇疑”，謂東鄰指錢俶，觀《集》初不然。《宋詩紀事》所引吳王挽詞二首（亦見《東軒筆錄》卷一）、《喜李少保卜鄰》一聯（“井泉分地脈，砧杵共秋聲”），《集》中所無，《全唐詩》亦未補入。又按錢起《贈鄰居齊六司倉》云：“鷄聲共鄰巷，燭影隔茅茨”；于鵠《題鄰居》云：“蒸梨常共灶，澆薤亦同渠。傳屐朝尋藥，分燈夜讀書”；梅聖俞《南鄰蕭寺丞夜訪別》云：“壁裏射燈光，籬根分井口”（《宛陵集》卷六），皆與徐聯可參觀。

李昉《徐公墓志銘》：“公為文不樂豫作。令其臨事見白，立為草之，云：‘速則意壯敏，緩則體勢疎慢。’以時俗文字譌謬，乃親以隸字寫《說文》字體。”按魏鶴山并以《說文》字體施之行書（《須溪集》卷七《答劉英伯書》）。清人破圓為觚，以今隸作篆體，晚清人作行草亦雜以篆字結構，蓋自鼎臣□□開之。


四百三十七


王庭珪《瀘溪集》十六卷。氣壯盛而語獷率，頗參江西派法，終以筆性恣雎，不耐推敲，粗涉藩籬而已。楊誠齋作《序》，自稱門人，謂民瞻少嘗見曹子方，得詩法。而卷四《題曹子方詩集後》七律并《引》云：“靜常先生初以詩得名於兩蘇公，每恨不能多見，偶於公之孫仲實大夫家見其家集，輙題數語。”卷十六《跋曹子方墓誌銘》云：“曹子方起孤生，一經蘇、黄品題，遂以能文章名於世[3]。余崇寧初與公之㓜子唐老同舎於東京太學，暇日至其家，盡閱蘇、黄詩文尺牘，皆極力推挽，以故名益高，而文詞不少概見，何哉？”云云，則誠齋之言，未可信也。《瀛奎律髓》卷四十三方虛谷批民瞻《送胡邦衡》詩云：“胡公謂於民瞻初未識面”，而胡澹菴序此《集》並無此語。卷九《與胡邦衡》四札，第二札即論澹菴南貶事，第一札則在南貶以前，是雖未謀面，早已定交通音問，非以漠不相識之人卒然囂然也。誠齋《序》謂“痴兒不了公家事”之句觸時相之怒，澹菴《序》謂“名高北斗星辰上，身墮南州瘴癘間”一聯達權臣耳，鞫治竄逐。楊《序》指《送行》詩第二首，胡《序》指《送行》詩第一首。同時之人，同記一事，而鑿榷如此。“痴兒”一語，民瞻數用之：卷一《和李巽伯少卿見懷》云：“生兒了事正作痴，亦恐痴兒未能了”，卷四《讀韓文公猛虎行》云：“我曾道汝不了事，喚作痴兒果是痴”（按此詩云：“云何虎死忽悲啼”，又云：“昨日猶能食熊豹，今朝無計奈狐貍”，當是與卷五《辰州僻遠乙亥十二月方聞秦太師病忽蒙恩自便始知其死作詩悲之》同時所作），又《和曾英發見寄》云：“聞君要了官中事，了事君今竟作痴”，不特同卷《送胡邦衡之新州貶所》之“痴兒不了公家事，男子要為天下奇”也。觀《讀猛虎行》結句，知誠齋之言為近事實矣（蓋承山谷《登快閣》之“痴兒了却公家事”[4]，亦如《送胡邦衡》之“端能飽吃新州飯”乃承山谷《題坡和陶》之“飽吃惠州飯”也）。【周益公《省齋文稿》卷十八《跋王民瞻楊廷秀與安福彭雄飛詩》：“瀘溪王公主廬陵文盟者六十年，繼之者今誠齋楊監廷秀也。”《平園續稿》卷七《跋王民瞻送胡邦衡南遷詩》：“有澹菴壓嵩岱、排淮泗之舉，然後可以發瀘溪穿天心、透月窟之詩。”[5]】

卷二《題惠崇畫秋江鳧雁》自跋：“往年見趙德麟，說惠崇嘗自言：‘我畫中年後有悟入處。’豈非慧力中所得圓熟故耶？”

卷四《游徹見閣》：“樓影與天俱在水，岸沙經雨不成泥。”

《移居東村作》：“避地東村深幾許？青山窟裏起炊煙。敢嫌茅屋絕低小，淨掃土牀堪醉眠。鳥不住啼天更靜，花多晚發地應偏。遙看翠竹娟娟好，猶隔西泉數畝田山中有西泉寺故基。”

《送胡邦衡之新州貶所》。按此二律器體似仿李師中《送唐介之貶所》詩（《瀛奎律髓》卷四十三），後來劉過《送王簡卿歸天台》二律（《龍州道人集》卷五）即從此出。歐陽修《送王平甫下第》（“朝廷失士有司恥，貧賤不憂君子難”）已肇端矣。

卷九《與百八娘》：“百八娘：别來思念不可言。人來，喜安樂，殊慰遠懷。我在此安健，正如東坡先生在黄州時，不須憂慮。所寄衣服果子已收，中都無物可回。猿皮一番與阿儀作劇，若緣作坐蓐，可得兩個。”

卷十六《跋劉伯山詩》：“近時學詩者悉棄去唐五代以來詩人繩尺[6]，謂之江西社，往往失故步者有之。魯直之詩，雖間出險峻句，而法度森嚴，卒造平淡，學者罕能到。傳法者必以心地法門有見，乃可參焉。”按卷一《贈別黃超然》已云：“誰作江西宗派詩，如今傳法不傳衣。”參觀第二百八十一則。瀘溪、石林正遺山所謂“論詩寧下涪翁拜，不作江西社裏人”者也。


四百三十八


《南宋羣賢小集》，讀畫齋重刊本。

第一冊危稹逢吉《巽齋小集》。已參江西派，古詩頗老健，近體寒薄。《詩人玉屑》卷五載逢吉云：“詩不可強作，不可徒作，不可茍作。強作則無意，徒作則無益，茍作則無功。”

《借詩話於應祥弟有不許㸃抺之約作詩戲之》：“我有讀書癖，每喜以筆界。抺黄飾句眼，施朱表事派。此手定權衡，衆理析畎澮。歷歷燦可觀，開巻如畫繪。知君篤友于，因從借詩話。過手有約言，不許一筆壞。自語落我耳，便覺意生械。明朝試靜觀，議論頗澎湃。讀到㑹意處，時時欲犯戒。將舉手復止，火側禁搔疥。技癢無所施，悶懷時一噫。只可捲還君，如此讀不快。千駟容可輕，君抱亦少隘。昨問鷄林人，尚有此編賣。典衣須一收，吾炙當痛嘬。”

《上隆興趙帥》：“玉堂便是無骨相，也合專儂一丘壑”，“平生罵錢作阿堵，倉卒呼渠寧肯顧？”又第二百五十一則。

羅與之與甫《雪坡小稿》二卷。好以七律為理語，如卷二之《動後》、《文到》、《衛生》、《談道》、《默坐》、《此悟》諸首，皆《擊壤集》體之修飭者。

卷一《寄衣曲》：“此身倘長在，敢恨歸無日。但願郎防邊，似妾縫衣密。三”

《閒立》：“四壁盡堪供我隱，一寒未至乞人憐。”

高翥九萬《菊磵小集》。七絕每有老樹著花之概。江湖派人多工七絕，餘體便竭蹶，亦才儉學陋之徵。菊磵七律却爽利而能工緻，見《中興羣公吟稿》戊集。

《送別》：“老去情懷怕別離，年來不作送行詩。人前舉似終難信，問著垂楊便可知。”

《訪諸葛鍊師不遇》：“青銅留著布囊中，去謁人間小卧龍。久欲共君謀一醉，有錢却又不相逢。”

《雜興》：“新分菊本自鋤山，手縛枯藤作矮闌。比似著書空用力，種花猶得一年看。”“二十年前欲住山，不禁寂寞揜柴關。如今寂寞禁當得，欲揜柴關又却難。”

《孤山雪後》：“雪後騎驢行步遲，孤山何似灞橋時。近來行輩無和靖，見說梅花不要詩。”按杜于皇《梅花》云：“數尺霜根幾載移，一枝深賞向南枝。平生只是知慚愧，逢著梅花不作詩”（民國二十四年汪燊輯《變雅堂詩集》卷九），即本菊磵。

《天台曹園》：“蔡嶺桑麻地，曹家桃李莊。溪流春水滑，梅度晚風香。竹屋解留客，筍輿休俶裝。平生看花法，不學蜜蜂忙。”按《劍南詩稿》卷十七《聞傅氏莊紫笑花開急棹小舟觀之》云：“漫道閒人無一事，逢春也似蜜蜂忙。”

《過臨平》：“征䑺一似白鷗輕，起揭船篷看曉晴。梅子著花霜壓岸，自披風帽過臨平。”

《秋日》：“庭草銜秋自短長，悲蛩傳響答寒螿。豆花似解通鄰好，引蔓殷勤遠過牆。”參觀魏明帝《種瓜篇》：“冉冉自踰垣”，《詩歸》卷七譚評：“‘踰’字妙。”

《曉出黃山寺》：“曉上籃輿出寶坊，野塘山路盡春光。試穿松影登平陸，已覺鐘聲在上方。草色溪流高下碧，菜花楊柳淺深黃。杖藜切莫匆匆去，有伴行春不要忙。”按“草色”一聯遠勝鮑溶《春日》之“徑草漸生長短綠，庭花欲綻淺深紅”（《全唐詩逸》。卷上）。

【《小匏菴詩話》卷一謂菊磵《題思陵御製墨本》云：“白髮内臣和淚讀，為曾親見寫碑時”，與唐劉言史《觀繩伎》云：“坐中亦有沾巾者，曾見先皇初教時”相似。】

第二冊鄒登龍震父《梅屋吟》。古體頗學《文選》、初唐，此其所以異於同道者耳。姚鏞題云：“君參選體源流遠，力挽唐人氣脈回。句法閒從南嶽出，吟聲元自石屏來。”語無泛設，蓋震父《寄呈後村劉編修》云：“眾作紛紛等噪蟬，先生中律更鈎元。如開元可二三子，自晚唐來數百年。人競寶藏南嶽稿，商留金易後村編。倘今䑛鼎隨鷄犬，凡骨從今或可仙。”又有《戴式之來訪惠石屏小集》七律。卷後後村、石平均題詞也。後村才高位尊，實為江湖派宗主，觀第二百五十六則、三百四十六則、四百二十則可見，此外如朱南杰《學吟‧夜坐書懷》云：“挑燈看徹後村詩，忽爾憧憧百所思”；許棐《梅屋詩稿‧讀南嶽新稾》云：“細把劉郎詩讀後，鶯花雖好不須看”；武衍《適安藏拙餘稿乙卷‧劉後村被召》云：“細評南嶽稿，遠過後山詩”；薛嵎《雲泉詩‧石牕通上人南遊并謁劉後村》云：“所師郊與島，知己又應難”；《石屏集》卷七《寄後村劉潛夫三首‧之一》云：“朝廷不召李功甫，翰苑不著劉潜夫。天下文章無用處，奎星夜夜照江湖”；同卷《寄劉潛父》七絕自注云：“時在建康作制幹，唐人詩‘芳譽香名滿數車’”；陳起《芸居乙藁‧史記送後村劉秘監兼致欲見之悰》云：“憶昔西湖濱，別語請教條。囑以馬遷史，文貴細字彫”；《中興羣公吟稿》戊集卷四高九萬《同劉潛夫登烏石山》；《江湖後集》卷三周端臣《代上劉郎中》云：“詩從南嶽吟逾老，名得西山薦益高。”

余觀復中行《北牕詩稿》。五古雖不警拔，尚溫潤不作筋露骨突態。

趙崇鉘元冶《鷗渚微吟》。纖薄。《曉起》：“雨漂窗紙濕成瑕，風壓磁瓶卧枕沙。曉起無悰餳粥冷，自添新水救梨花。”

朱南杰《學吟》。

王琮中玉《雅林小稿‧城西即事》：“松深漸覺風聲緊，雲動還知雪意消。”

《京華病中》：“僧曾帶雨來看脈，僕爲傷風懶上樓。”按上句參觀第四百七十六則强至《送藥王圓師》詩。

《旅興》：“經年客食向京華，懶對春風衹憶家。覺道近來全俗了，略無一語及梅花。”

吳仲孚《菊潭詩集》。七絕殊秀婉，律詩皆窘淺。

《蘇堤清明即事》：“梨花風起正清明，遊子尋春半出城。日暮笙歌收拾去，萬株楊柳屬流鶯。”

《曉吟》：“翠帳香消捲碧紗，風捎殘雨濕簷牙。蜻蜓亦被涼勾引，晴曉低飛入水花。”

《秋夕》：“西風吹露下秋空，烏鵲無聲占碧桐。天氣微涼人好睡，闌干閒在月明中。”

《秋夕》：“雨聲雲氣暮瀟瀟，羅扇恩疎井樹凋。心事暗隨歸夢去，壁燈留與可憐宵。”按兩詩機杼皆本“可惜關山月，還成無用明”，參觀第六九六則論史梅溪《臨江仙》。

《詠貓》：“弄花撲蝶悔當年，喫得殘麋味却鮮。不肯春風留業種，破氈尋夢佛燈前。”按張良臣《雪牕小集‧祝貓》云：“江上孤篷雪壓時，每懷寒夜暖相依。從今休慣穿籬落，取次懷春屢不歸。”二貓迥異。梁山舟《頻羅菴遺集》卷九《檄狸奴文》最妙，有云：“狗義而勤，貓也則否。爾嬾且驕，撩天展肘。厥類實繁，一歲再㝅。東家西家，餌汝則受。鱗鱗屋瓦，掀翻牝牡。”《劍南詩稿》卷六十五《鼠輩屢敗吾書偶得狸奴捕殺無虛日為賦此詩》（七律）云：“魚餐雖薄真無愧，不向花間捕蝶忙”，自注：“道士李勝之畫《撲蝶獅貓》以譏當世”，可以參觀。《弇州四部稿》卷一百十三《戲為獅貓彈事》譏苗狻猊不捕鼠而嚙鸚鵡，文廓落而不隽潔。汪之昌《青學齋集》卷三十《貓證》泛引經典中論貓者以駁《毛詩稽古編》論“有貓有虎”所謂“貓非捕鼠之貓”之說，據《郊特牲》：“迎貓，食田鼠；迎虎，食田豕”；《御覽》引《尸子》：“使牛捕鼠，不如狸狌之捷”；《莊子‧秋水》：“捕鼠不如狸狌”。《韓詩外傳》七：“有鼠出游，貍見於屋，循梁微行，造焉而避，厭目曲脊”云云，曲肖情態，必出目驗，可知貍即貓也。

沈說惟肖《庸齋小集》。陳塤題詞云：“四靈聲響歇，靈脈入龍泉。”沈蓋龍泉人也。江湖體中有疏老者，有整飭者，整飭者尚承四靈之遺[7]，疏老者已攙誠齋之體。後村為整飭之宗，石屏為疏老之主。沈氏蓋整飭者也。尚有風華姿媚一體，則以絕句為多，本小杜、飛卿等來。【《桐江集》卷四《跋胡直內詩》云：“褒博不講學，不論文，間一見為詩，曰：‘我晚唐也。’問：‘晚唐何自入？’曰：‘四靈也。’然則非四靈也，乃近時書肆所刊江湖詩也。”《跋許萬松詩》云：“水心獎四靈，亦宋初九僧體，即晚唐體也，寇萊公亦此體也。近世學者，不深求其源，以四靈為祖，曰倡唐風自我始，豈其然乎？”《續集》卷三十二《送羅壽可詩序》云：“詩學晚唐不自四靈始，二宋張乖崖、錢僖公、丁崖州皆晚唐體，九僧最逼真。”】【《伏敔堂詩錄》卷五《絕句五首‧之五》云：“白日易盡那須遣，青鐙作計又成癡。此生事事合理會，漫讀江湖小集詩。”】【陳世崇《隨隱漫錄》卷五：“宋坦齋謂曹東畎曰：‘君生永嘉，詩學江西？’曰：‘興到何拘江浙。’‘然則四靈不足學歟？’曰：‘靈［sic］詩如啖玉腴，雖爽不飽；江西詩如百寶頭羹，充口適腹。’”（參觀卷一載紫巖題其父陳藏一郁詩云：“出入於江西、晚唐之間，而不墮於刻與率者也”。）】【郝經《陵川文集》（王鏐編）卷十三《寓興》：“實學湮沉偽學張，四科一併入文章。詞源更不窮西漢，詩律惟知效晚唐，風雅義迷元氣死，天人理昧正心亡，何當倒換銀河水，淨洗雲孫織錦裳。”（第二句參看卷二十《文弊解》論“六經無虛文，三代無文人”。第一句參看卷二十三《與北平王子正先生論道學書》謂：“程、邵弟子欲神師說，分宗別派，黨與交攻，豈伊、洛諸先生之罪哉？偽妄小人私立名字之罪。其學始盛，禍宋氏者百有餘年。今其書自江、漢至中國，學者往往以道學自名，異日禍天下，必有甚於宋者氏。”卷二十四《與撖彥舉論詩書》謂：“自李、杜、蘇、黃，已不能越蘇、李，追三代，矧其下乎！於是近世又盡為詞勝之詩，莫不惜李賀之奇，喜盧仝之怪，賞杜牧之警，趨元稹之艷。又下焉則為溫庭筠、李義山、許渾、王建，謂之晚唐，轟轟隱隱，啅噪喧聒，八句一絕，競自為奇。不復知有李、杜、蘇、黃矣，又焉知三代蘇、李”云云，蓋陵川之師元遺山衹知闢宋之江西派，至陵川始知宋之有晚唐詩矣。俞文豹《吹劍錄》云：“近世詩人好為晚唐體。不知唐祚至此，氣脈浸微。士生斯時，無他事業。局促於一題，拘攣於律切。輕淺纖微，無復渾涵氣象，故體成而唐祚亦盡。今不為中唐全盛之體，而為晚唐哀思之音，豈習矣而不察耶？”《吹劍三錄》云：“近世詩人攻晚唐體，句語輕清而意趣深遠，則謂之‘作家詩’；餖飣故事，語澀而旨近，則謂之‘秀才詩’。”）】

《征途》：“古樹春陰薄，寒塘野水深。”

《何園》：“春事覺垂垂，春行似後期。草根花片積，人語鳥聲隨。酒病因過量，棋輸爲好奇。欲歸愁路遠，月色若爲私。”

《明融盆池》：“涼入湘簾影半開，小牀午枕夢初回。蕭疎數葉秋菰上，也解聲聲報雨來。”又第三百六十三則。

第三冊王同祖與之《學詩初稿》[8]。皆七絕也，甚淺弱。《夜步內門》自注：“皇城夜間唱連珠喏。”

陳允平衡仲《西麓詩稿》。《題胡月山吟屋》：“流水行花影，斜陽卧柳陰。”

何應龍子翔《橘潭詩稿》。皆七絕也，刻意秀倩，欲為風致嫣然，而乏新意、多落套。

《為客》：“初秋為客暮秋歸，一担輕囊半是詩。”

毛珝元白《吾竹小稿》。已見第二十二則。《海陵之堡城》：“四面蒹葭水接天，中間一片是人烟。相逢盡喜干戈息，白鷺飛來立戰船。”按即Tennyson,Maud, Pt. II, 2: “And the cobweb woven across the canon’s throat”之意。Theocritus: “As for the weapons of war, may spiders weave over them their slender webs” (The Greek Bucolic Poets, “The Loeb Classical Library”, p. 207); Bacchylides, viii: “In the iron-bound shield-thong hang the warps of the brown spider, & headed spear & two-edged sword are overwhelmed in an ever-spreading rust” (Lyra Graeca, “The Loeb Classical Library”, III, p. 91).

《儀真》：“販來北棗堪充膳，種得西瓜可析酲。總是中原舊風物，不堪今日是邊城。”按第十一冊張蘊《斗野稿》支卷《維楊即事》云：“牛斗星邊禹貢州，東南屏蔽大江流。向來明月珠簾夢，不信秋風夜柝愁”；“茅屋蘆門半市坊，居民無事亦軍裝。愁來莫上城頭望，西北浮雲接太陽。”《容齋隨筆》卷九謂：“唐揚州之盛，觀杜牧、王建、徐凝等詩可見，本朝承平百七十年，尚不及唐什一”云云。《誠齋集》卷廿七《晚泊揚州》云：“百年舊觀兵戈後，近歲新聞草木荒”；卷廿八《夜過揚州》云：“除却瓊花與紅藥，揚州不是古揚州。”蓋烟花、烟月變為烟塵也。元白詩意即白香山《西涼伎》所謂“平時安西萬里疆，今日邊防在鳳翔”也。《宋詩紀事補遺》卷四十五王信第一山云：“禹迹茫茫萬里天，望中皆我舊山川。誰將淮水分南北，直到幽燕始是邊。”（又第五百則，又第六百十一則。）《瀛奎律髓》卷四十七潘德文《上龜山寺》云：“寺付丙丁應有數，岸分南北最堪悲。”參觀第三百四十七則袁起岩《入淮》詩。

第四冊鄧林性之《皇荂曲》。七律頗生崛，不同尋常江湖體之清靡也。

《曲江歸舟》：“千山赭去如秦樣，一水清來似晉時。”

《村居》：“幾筆遠山仁者靜，半篙流水聖之清。”按此詩仿李師中之“山如仁者靜，風似聖之清”（《誠齋詩話》載）[9]。《江湖後集》卷十張煒《題童宰盤隱》云：“遠山數筆意不盡，流水一泓清有餘”，又顯仿鄧氏語矣。參觀第七百十九則。

《賦江郊魚弋》：“占斷江山自一家，寄情漁弋當生涯。青楓翠竹春屏葉，白藕紅菱曉鏡花。鴻鵠鵾鵬鵰鶚鶻，鱒魴鰷鯉鰋鱨鯋。河陽書到君當起，弩發千鈞釣五車。”

許棐忱父《梅屋詩稾》、《融春小綴》、《梅屋三稾》、《梅屋四稾》。雖亦晚唐，而已不盡守二妙家法，溢而學杜荀鶴、李山甫輩，漸由尖新入佻俚矣。許有《獻醜集》仿子書，見《說郛》卷八十。

《樂府》：“妾心如鏡面，一規秋水清。郎心如鏡背，磨殺不分明。”“郎身如紙鳶，斷線隨風去。願得上林枝，爲妾縈留住。”

《閨怨》：“小院東風去住中，春愁原不隔簾櫳。自家顔色凋零盡，却對花枝惜墮紅。五”

《枯荷》：“萬柄綠荷衰颯盡，雨中無可蓋眠鷗。當時乍疊青錢滿，肯信池塘有暮秋。”按此本劉賓客《秋扇詞》：“當時初入君懷袖，豈念寒爐有死灰。”

《蠟梅江梅同瓶》。按《瀛奎律髓》卷二十選戴石屏《梅花》詩，原批即引此律而斥之云：“第二句（‘兩般標致一般春’）不勝其俗，第三句（‘淡粧西子呈嬌態’）愈覺其俗，此江湖詩所以難選。”

《宮詞》：“卧聽羊車輥夜雷，知從誰處燕酣回。蟾光也解君王意，隔個簾櫳不入來。”

《古墓》：“石人猶自立蒿萊，拂讀殘碑字字哀。鄰冢已澆寒食酒，野風分送紙錢來。”

《瑛上人》：“洗鉢不經鷗浴水，插瓶嫌採蝶殘花。”按此從《楞嚴經》卷五“清淨比丘及諸菩薩，於歧路行，不蹋生草，不服絲綿絹帛”化出。《高僧傳》卷十一：“道法，姓曹，乞食所得常減其分以施蟲鳥，每夕輒脫衣露坐以飴蚊蝱”；卷十二：“法恭以弊納聚蚤蝨，常披以飼之。”唐僧靈一斷句：“掃徑避蟲行。”孟東野《贈文應上人》云：“不踐有命草，但飲無聲泉。”釋智遠《律僧》云：“自從青草出，便不下階行。”張籍《律僧》：“避草每移徑，濾蟲還入泉。”王建《寄舊山僧》云：“獵人箭底求傷雁，釣戶竿頭救活魚。”陸天隨《頭陀僧》：“自掃雪中歸鹿蹟，天明恐被獵人尋。”張祜《贈內人》：“斜拔玉釵燈影畔，剔開紅燄救飛蛾。”《南齊書‧孝義傳‧江泌》：“性行仁義，衣弊，恐蝨饑死，乃復取置衣中。數日間，終身無復蝨。”

《秋齋即事》：“桂香吹過中秋了，菊傍重陽未肯開。幾日銅瓶無可浸，賺他饑蝶入窗來。”與東坡《次韻定慧欽長老》之“鈎簾歸乳燕，穴紙出痴蠅。為鼠常留飯，憐蛾不點燈”，僧簡長《贈浩律師》之“蟻酣停掃砌，燕乳記鈎簾”，相反相成。《劍南詩稿》卷五十七《自警》云：“拍蚊違殺戒，引水動機心。”《虞德園先生集》卷九《蓮池祖師傳》記其“養蝨綿筒中”。參觀《嵩山集》卷十四《禍福》、七四四則、沈約《懺悔文》、七二四則。

《招高菊磵》：“門前養草如花賞，壁上黏碑當畫看。”以上《梅屋詩稾》。

《題舒王遊半山圖》：“驢載新詩僕抱書，松聲禽語當傳呼。不知邂逅耕田者，問著青苗免役無。”按王定國《聞見近錄》云：“荊公居鍾山下，出即乘驢，余嘗謁之，見其乘驢而出，一卒牽之而行。問其指使：‘相公何之？’指使曰：‘若牽卒在前聽牽卒，在後即聽驢矣。或相公欲止則止，或坐松石之下，或田野耕鑿之家，或入寺隨行。未嘗無書，或乘而誦之，或憩而誦之。仍以囊盛餅十數枚。相公食罷，即遺牽卒。牽卒之餘，即飼驢矣。或田野間人持飯飲獻者，亦為食之’”云云。《圖》中當寫此。陸農師《陶山集》卷十一《書王荊公遊鍾山圖後》云：“荊公退居金陵，多騎驢遊鍾山。每令一人提經，一僕抱《字説》前導，一人負木虎子隨之”云云，想《圖》中定不繪此物，然自是切身經濟也。

《送旦上人序》：“今人自時文之外，無學不仇。”按趙希㯝《抱拙小稾‧秋懷次韻》云：“秋色衹今同世態，時文何意誤人才。”參觀《韻語陽秋》卷五論荊公《試院中作》、《詳定官作》二詩。蓋自古已然，漢武地用董仲舒言，罷黜百家，表章六藝，而史公《儒林傳》曰：“讀功令，未嘗不廢書而歎”，《漢書‧儒林傳贊》亦謂：“利祿之路然也。”歐公《與荊南樂秀才書》謂：“僕少孤貧，貪祿仕以養親，姑隨世俗作所謂時文者”云云；強至《祠部集》卷三十三《送邵秀才序》云：“余官泗，四方之學者與其州之士，凡過余，不言其他，而輒及賦。予之于賦，豈好為而求其能且工哉？偶作而偶能爾。始用此進取，既得之，方捨而專六經之微，鈎聖言之深，發而為文章，行而為事業。所謂賦者，烏復置吾齒牙哉？譬嘗為盜者，今既為良民，有人道向時之為，必頸漲面赤，惡人之訐也。”《水心集》卷二十九《題周簡之文集》記長老語謂：“詩為外學，乃致窮之道，幾稍進於時文爾。”《止堂集》卷一《乞寢罷版行時文疏》有云：“經史子集將覆醬瓿。”《劉後村大全集》卷一百九《跋李光子詩卷》云：“士生叔季，有科舉之累，以程文爲本經，以詩、古文爲外學，惟才高能並工。賈浪仙有詩名，入試，乃問原父輩乞一聯。楊補之妙詞翰，禮闈作賦，至第七韻，思不屬，求助於同人，同人戲之曰：‘何不畫梅一枝足之？’”卷一百十《跋傅渚詩卷》云：“國家設三場拔士，士謂程文為本經，他論著為外學（按賈浪仙事，見《唐摭言》卷十二，“原夫”之輩者，指程試中轉接虛字“原夫”是也，後村誤以為人名矣。謝無逸詩“老兄自是原夫輩”早已誤用）。《江湖長翁文集》卷十一《送學生歸赴秋試》第一首云：“功名數前輩，術業舊原夫。”

《跋四靈詩選》：“藍田種種玉，薝林片片香。然玉不擇則不純，香不簡則不妙，水心所以選四靈詩也。選非不多，文伯猶以爲略，復有加焉。”以上《融春小綴》。又第二百七十三則。

《梅屋四稾‧築城曲》：“城高不特土累成，半是鋪填怨夫骨。”按曹鄴《築城》所謂“築人非築城”。

第五冊胡仲參希道《竹莊小稿》。詩才更在乃兄葦航之下。《夜坐與伯氏葦航對床閲江湖詩偶成一首》：“几上江湖詩一卷，窗前燈火夜三更。”

《題雪舟雲心二友吟卷》：“君詩何所似，絕似晚唐詩。（中略）與我爲三友，他年題品誰。”自注：“時二公約刊《三友集》。”按當時詩人集標出晚唐者，如鄒登龍《呈劉後村》（見前第一冊）；許棐《跋四靈詩選》（見前第四冊）；陳鑒之《題陳景說詩稿後》云：“今人宗晚唐，琢句亦清好。碧海掣長鯨，君慕杜陵老”；徐集孫《趙紫芝墓》云：“晚唐吟派續於誰，一脈纔昌復已而。（中略）公去遥遥誰可法，少陵終始是吾師”；趙希意《題適安藏拙餘稿》云：“四靈詩，江湖傑作也，水心先生嘗印可之。余季父天樂復與天台戴石屏講明句法，而晚年益工”；張弋《寄趙紫芝》云：“有雲爲我伴，終日誦君詩”；《高郵送紫芝》云：“好詩應自作，狂夢與誰圓”；《豫章別紫芝》云：“吟苦事俱廢，拙深貧未除”；丁焴《題張彥秋江烟草》云：“專意於詩，以賈島、姚合為法。得意警絶之句，雜之兩人集中，殆未易辨。毎有所作，必鎔鍊數日，其用力蓋倍於江西之學”；黃文雷《看雲小集‧自序》云：“詩以唐體為工，清麗婉約，自有佳處，或者乃病格，力之浸卑”；《雲泉詩》趙汝回《序》云：“江西起於變崑。崑不足道也，而江西以力勝，少涵泳之旨。獨《選》體近古，然無律詩，故唐詩最著。永嘉自四靈為唐詩，薛君仲止用唐體，而物與理稱”；雲泉之《徐太古主清江簿》云：“四靈詩體變江西”[10]；《石牕通上人南遊并謁劉後村》云：“所師郊與島”；葛天民《無懷小集‧答趙紫芝》、《簡趙紫芝》；《訪紫芝回與子舒集》云：“君參唐句法，親得浪仙衣”；《次紫芝韻》；陳必復《山居存稿‧自序》云：“予愛晚唐諸子清深閒雅，及讀少陵，然後知晚唐諸子之詩盡在是矣”[11]；林尚仁《端隱吟稿》陳必復《序》云：“為詩專以姚合、賈島為法﹐而精妥深潤則過之”[12]；尚仁《飲藥房山居》：“不叙寒暄說晚唐。[13]“【宋伯仁語見第三百四十五則[14]。薛師石《瓜廬詩》趙汝回《序》云：“唐風不竸，派沿江西，此道蝕滅盡矣。徐照等始以開元、元和作者自期，雜之姚、賈中，人不能辨也。水心先生歎賞之，四靈之名，天下莫不聞。瓜廬翁獨主古淡，間謂四靈：君為姚、賈，吾於陶、謝、韋、杜何如也？”王綽《瓜廬墓誌銘》云：“著句必於郊、島之間。”王汶《瓜廬詩跋》云：“君最愛劉長卿，余一日偶問：‘姚、賈如何？’則曰：‘某自愛此，何論姚、賈！’後十年復過之，則手翻口誦，一以杜老為師矣。《瓜廬詩》中有《寄趙紫芝》、《會宿趙紫芝宅》、《送趙紫芝入金陵幕》、《挽徐道暉》、《秋晩寄趙紫芝》、《喜翁巻歸》、《塔山和徐道暉壁間韻》、《喜徐璣至》、《懷趙紫芝》、《寄題趙紫芝墓》、《送翁靈舒閒遊》諸作，又《夜坐陳緼靈見訪》云：“清夜焚香篆，閒看郊島詩。”《端平詩隽》卷三《送陳雲崖游三衢》云：“不專瘦島元和末，要且長城大歷間”；釋永頤《雲泉詩集‧悼趙紫芝》云：“錢郎舊體終難竝，姚賈新裁近有聲”；《前賢小集拾遺》卷二杜耒《同紫芝游西山》、《同紫芝宿雙嶺》，卷三潘亥《寄趙紫芝》、杜耒《重宿紫芝》；《清苑齋集‧哀山民》云：“君詩如賈島，勁筆斡天巧”；《二薇亭集‧書翁卷詩集後》云：“漸多來學者，體法似元英”；《江湖後集》卷七趙汝績《送荷渚兄》云：“吟得四靈無避處”，卷十一盛烈《送黃吟隱》云：“喚醒晚唐諸老魂”；卷十三黃敏求《書鄭亦山冷淡生活》云：“詩比晚唐成冷淡”，卷二十四陳起《寄趙紫芝運幹》；《戴石屏集》卷二《哭趙紫芝》云：“東晉時人物，晚唐家數詩”；《水心集》卷八《徐師垕廣行家集》云：“徐照名齊賈浪仙。”】

《和曾性之見寄》：“偶來枕上吟詩就，記向心頭欠筆抄。”又第二十二則。

陳鑒之剛父《東齋小集》。較典重，稍參江西法者。觀其《題陳景說詩稿》第一首足見，不以晚唐自域矣。《西湖晚望》：“過雨長堤葱翠濕，小橋人靜支筇立。一縷竿頭顫霜鯽，風動青蒲見蓑笠。”又第二十二則。

施樞知言《芸隱橫舟稿》、《芸隱倦遊稿》。清淺無味。《雪坡以雨阻山行有詩因亦次韻》：“春光已過三之一，寺世難逢四者并。《橫舟稿》”

《清夜》：“雨粘初蘚壁，風謝欲花燈。《倦遊稿》”

第六冊徐集孫義夫《竹所吟稿》。四靈體而愈膚率矣。又第二十二則。

吳汝式伯成《雲臥詩集》。寥寥數章，皆古體，頗雅鍊，無警語。

武衍朝宗《適安藏拙餘稿》、《餘稿乙卷》。《餘稿》皆七絕，欲為風華，了無新警。《乙卷》則淺而入俚，如《示舵師》云：“無月色時方得睡，有梅花處必停篙。不逢水活魚休買，纔見溪清米便淘”是也。江湖詩人於時輩中，後村之外，最推石屏，觀二百五十二則、鄒登龍《梅屋吟》（前第二冊），武氏此《稿》趙希意題詞云：“四靈詩，江湖傑作也，水心先生嘗印可之。余季父天樂復與天台戴石屏講明句法。適安愛誦天樂、石屏詩，其源脈有自來矣。”《乙卷》有《悼戴式之》七律云：“重感慨時多比興，最瑰奇處是歌行。”

高似孫續古《疎寮小集》。篇什無多，屬詞典雅，異於常流，欠詩情耳。

第七冊葉紹翁嗣宗《靖逸小集》。不免求老反率，而七絕生脆隽辣，多可喜。《吳禮部詩話》記葉《題岳王墓》七律（“萬古知心只老天”云云），其家月致餽於葉。

《西湖秋晚》：“愛山不買城中地，畏客長撐屋後船。荷葉無多秋事晚，又同鷗鷺過殘年。”

《游園不值》：“應嫌屐齒印蒼苔，十扣柴門九不開。春色滿園關不住，一枝紅杏出牆來。”按張良臣《雪窗小集‧偶題》云：“誰家池館靜蕭蕭，斜倚朱門不敢敲。一段好春藏不盡，粉牆斜露否花梢。”皆本之《劍南詩稿》卷十八《馬上作》：“平橋小陌雨初收，淡日穿雲翠靄浮。楊柳不遮春色斷，一枝紅杏出牆頭。”劍南又本之吳融《途中見杏花》：“一枝紅豔出牆頭，牆外行人正獨愁”；又《杏花》：“獨照影時臨水畔，最含情處出牆頭。”

《出北關二里》：“脫衣命僕洗塵埃，籬落人家未見梅。出得城門能幾步，船頭便有白鷗來。”

《野蝶》：“銀爲鬚翅粉爲肌，驅役春風不解肥。桃李上林無分到，可憐却傍菜花飛。”

《葛天民隱居》：“種竹成新列，移蘭即舊陰。老鐺猶有耳，古柳已無心。得句添杯滿，貪爐到夜深。篝燈聊點校，春水沒衣砧。”自注：“用其詞意。”

《九日呈真直院》：“秋風吹客客思家，破帽從渠自在斜。腸斷故山歸未得，借人籬落種黄花。”按《梅磵詩話》卷中引此詩，“種”字作“賞”字，情韻更勝。白香山《過鄭處士》云：“故來不是求他事，暫借南亭一望山”；《集賢池答侍中問》云：“池月幸閑無用處，今宵能借客游無”；朱慶餘《潮州韓使君置宴》（一作李頻《答韓中丞容不飲酒》）云：“多情太守容閑坐，借與青山盡日看”；貫休《晚望》云：“更尋花發處，借月過前灣”；黃山谷《次韻向和卿與鄒天錫夜語》云：“開盡南牕借月看”；賀方回《思越人》云：“紅塵十里揚州過，更上迷樓一借山”；《姜白石詩集》卷下《雪中六解‧之三》云：“故人家住吳山上，借得西湖自捲簾”；《方秋崖先生小集》卷九《題鄭尉愛山樓》云：“有客肯來清話否，上樓借與好山看”；陳簡齋《縱步至董氏園亭》云：“簾鈎掛盡蒲團穩，十丈虛庭借雨看”；呂東萊（卷三）《西樓》云：“客游未作安居計，更借西樓一夜涼。”後來如瞿宗吉《清明》云：“客裏不甘佳節過，借人亭館看梨花”（《列朝詩集乙集》卷五）；唐子畏《墨菊》云：“多少天涯未歸客，盡借籬落看秋風”[15]（《匏廬詩話》卷中引）；黃莘田《秋江集》卷一《閒居雜興‧之八》云：“十載姬巖拋不上，借人亭館看烏山。”惟《梅磵詩話》引趙愚齋《清明》云：“惆悵清明歸未得，借人門戶插垂楊。”然此處“插”字較之“種”字為活多矣。

《田家三詠》：“抱兒更送田頭飯，畫鬢濃調竈額煙。爭信春風紅袖女，綠楊庭院正秋千。三”按此仿香山《代賣薪女贈諸妓》：“亂蓬為鬢布為巾，曉踏寒山自負薪。一種錢塘江上女，著紅騎馬是何人？”

《田舍小憩》：“犬馴迎且吠，兒小笑還啼。”

《贈陳宗之》：“十載京塵染布衣，西湖烟雨與心違。隨車尚有書千卷，擬向君家賣却歸。二”

《寄湖上黃教》：“樓借山爲障，風吹水作花。”

《夜書所見》：“蕭蕭梧葉送寒聲，江上秋風動客情。知有兒童挑促織，夜深籬落一燈明。”按遠勝姜白石《齊天樂》詞之“笑籬落呼燈，世間兒女”。

《訪隱者》：“舊栽松子今能大，新起茅堂不甚高。”

張弋彥發《秋江烟草》。與趙紫芝最善，刻意守二妙、四靈家法者，如《江樓飲客》云：“老菜羹遲熟，凍油燈屢昏”，《移菊》云：“稍覺微根損，須遲數日開”，皆寒瘦語，惜未臻深微耳。

張至龍季靈《雪林刪餘》。亦姚、賈體，心思頗鑱刻，易成纖佻。《登東山懷朱靜佳》：“禽鬥巢幾覆，蛛閒網半成。”

《弔蝶》：“數日偎紅翅力慵，化成長夢別春風。却憐蟻爲埋香玉，舁入殘花土穴中。”

《題白沙驛》：“燕不傳家猶教子，梅纔有肉便生仁。”按此猶可也，如《橫峯感事》之“綠水被風吹作白，密花因雨打教稀”，《武夷山》之“曝背龜從平石上，避人猴向險枝藏”，《題隠者壁》之“蛛經圓網當中立，蜂徙新厨出外飛”，《晚步寄劉澂齋》之“竹開小路通螢過，松守空巢待鶴回”[16]，皆求巧得笨，求新落纖矣。《梅花十詠》之“香色俱渾然，花中之太極”蓋南宋人每喜以道學語粧點門面，酸而忽腐，方虛谷其尤著者耳。

杜旃仲高《癖齋小集》附吳志上輯《諸杜詩文詞》一卷。按見第二十二則。

第八冊劉仙倫叔擬《招山小集》。粗豪尚氣，似龍洲道人，非江湖亦非江西也。《貴耳集》卷中記當時有“盧陵二劉”之號，洵非不倫。

《張漕仲隆快目樓》：“天上張公百尺樓，眼高四海氣橫秋。只愁笑語驚閶闔，不管欄干犯斗牛。遠水拍天迷釣艇，西風萬里入貂裘。面前不著淮山碍，望到中原天盡頭。”按張碧《秋日登岳陽樓晴望》云：“一點君山碍人眼。”《花草粹編》卷十載叔擬《念奴嬌‧送張明之》云：“勿謂時平無事也，便以言兵為諱。眼底山河，樓頭鼓角，都是英雄淚。”

黃文雷希聲《看雲小集》。五、七古頗動盪，非江湖體也。《題醉僧圖》：“僧之飲酒，地獄咫尺。此僧飲酒，天龍辟易。僧之飲酒，背面抵諱。此僧飲酒，口角觱沸。披毛帶角即不理，倒階臥路而已矣。不憂兜率不著渠，只憂兜率無酒酤。”按本事見《侯鯖錄》卷四：“東坡云：近在蘇州，有一僧曠達好飲，以醉死。將瞑，自作祭文云：‘惟靈生在閻浮提，不貪不妒，愛吃酒子，倒街臥路。想汝直待生兜率天，爾時方斷得住。何以故？淨土之中，無酒得沽。’”（此文亦見《豫章黃先生文集》卷二十七《題畫醉僧圖》，又惠洪《林間錄》卷下，黃文謂“醉李有狂僧”，惠洪謂“僧名戒道”者。又按張僧繇始作《醉僧圖》，閻立本因作《醉道士圖》，見《隋唐嘉話》。董逌《廣川畫跋》卷三《書醉僧圖》、《書醉道士圖》。《劍南詩稿》卷二十一《自詠》：“衣冠醉學究”，自注：“世有《醉學究圖》”；卷四十《昔人有畫醉僧醉道士醉學究者皆見于傳記及歌詩中予暇日為各賦一首》五古。）【張元斡《蘆川歸來集》卷九《醉道士圖》：“黃冠師未用事時，見之圖畫，自有蕭散出塵之想。今日盜賊遍天下，雖使此曹骨碎，未快人憤。”】【《後村大全集》卷十一《三醉圖》：“一尖一髠一逢掖，鼎足劇飲豪無敵。”】

《冬郊》：“冬郊見初晴，空林夕陽軟。”

趙希㯝誼父《抱拙小稿》。學晚唐詩，筆致尚開展，乏新意耳。又第二十二則。

葛起耕君顧《檜庭吟稿》。頗學晚唐之綺麗，而靡弱不足取。

利登履道《骳稾》。按見第三百八十四則。


四百三十九


羅從彥《羅豫章先生集》十四卷。仲素雖出楊龜山門，為李延平師，而所得甚淺，未足樹立。

卷十一《誨子姪文》：“非鞭非笞，非詬非罵，但寫杜牧示小姪阿宜二句（“願汝出門去，取官如驅羊”），又寫本朝宰執諸公倣杜牧示姪聯句（富鄭公曰：“願汝出門去，錦繡歸故鄉”；韓魏公曰：“願汝出門去，早早拜員郎”；曾公亮曰：“願汝出門去，錦繡為肝腸”；陳了齋曰：“願汝出門去，柱石鎮巖廊”；真德秀曰：“願汝出門去，德行重八方”；蘇東坡打諢示子云：“願汝出門去，毋玷辱爺娘”），又寫范文正公家訓題東軒壁句（“願汝出門去，翰林著文章”）。按聯句不見其他記載，《宋詩紀事》亦未徵引。昌黎《符讀書城南》詩、《示兒》詩勗以富貴，示以利祿，早為蘇子瞻、王逢原、王得臣等所譏[17]（見《苕溪漁隱叢話》前集卷十六引東坡語，《廣陵集》卷七《采選示王聖美葛子明》詩，及《麈史》卷中）。仲素理學家，而標舉以為箴銘者，不過此類，似尤非宜，豈為童稚說法，卑之無高論，必借名利勸誘之耶？先入為主之謂，何矣？《鶴山大全集》卷六十一《跋程正伯家所藏山谷書杜少陵詩帖》云：“前輩評昌黎《示符》、樊川《示宜》詩，謂不當以利祿施於始教者，今杜詩、黄字皆同此意。古今人己之學之異，自孔子時而既然矣。此四君子者，抑未免稍侚流俗，以爲循誘之術乎？”王惲《秋澗大全集》卷三《元日示孫阿鞬六十韻》全仿昌黎二詩之意（“人十己則百，人眠己不眠。事業一燈苦，聲華四方喧。唾手取青紫，如拾地芥焉。……但見讀書貴，但知讀書便。重則復其家，輕則雜泛蠲。不見編戸氓，差徭日相煎”）。李冶《敬齋古今黈》卷五云：“世之勸學者，必誘之以道德之精微。此可為上性言之，非所以語中下者也。顏之推《家訓》謂：‘有學藝者，觸地而安’；諺曰：‘積財千萬，不如薄技在身’；韓退之《讀書城南》亦以金璧為譬。古今勸學，此二說最得其要。”《甌北詩話》卷三論昌黎二詩云：“皆以利祿誘子，遂為宋人所譏。不知舍利祿而專言品行，此宋以後道學諸儒之論，宋以前無是。《顏氏家訓》、《柳氏家訓》皆以榮辱為勸誡”云云，與李氏說相同，惜其未見仲素文也。光律元《有不為齋隨筆》戊謂：“昌黎《示兒》詩猶有‘峨冠講唐虞’、‘考評道精粗’，《城南》詩亦有‘文章豈不貴，經訓乃菑畬’、‘人不通古今，馬牛而襟裾’數語，猶得例之曲終奏雅。歐陽永叔《讀書》詩昌言‘力學希仕宦’、‘惟期脫貧賤’，視韓文又甚。此等語句，後來詩家犯者頗尟，今日尤刮磨殆盡，由衷鄙倍遠，而立誠非”云云，尤為誅心之論。【《䜱䜪亭集》卷二十一《漁洋題昌黎詩後云惜哉韓公不及此但取將相酬恩仇予謂此特為劉師命發耳先以馬援軒輊稱之末乃寓以諷勸亦龍門傳游俠之意也》云：“羼提居士老詩伯，此論未公吾不侔。胡家癸籤更瑣屑，蚍蜉撼樹羣兒羞。城南一篇示符子，高談公相輕鉏耰。論者以是為公病，公病豈藉庸醫瘳。”《霞外捃屑》卷三云：“《堅瓠五集》卷一[18]：‘舊傳《勉學歌》四章，惜不知誰作。’按《古文珠函》已載之，高拱《本語》云：‘偶見一學究壁上書宋真宗《勸學文》云：“書中自有黃金屋，書中自有千鍾粟；書中車馬多如簇，書中有女顏如玉。”予書其後曰：“誠如此訓，則其所養成者，皆淫佚驕侈，殘民蠹國之人。”‘《三魚堂文集》（今本無，《養正遺規》采之）亦云然。”（《歌》凡四首，其一結句為“車馬”，二結句為“有女”，三結句為“粟”，四結句為“金屋”。）呂坤《去偽齋集‧明職‧提學道之職》一節：“桓榮稽古一說，已屬醉生夢死之言，宋時勸學諸歌，類皆病狂喪心之語。”觀宋人論昌離此詩，羣起而攻，益見俗傳宋真宗《勸學詩》有所謂“千鍾粟”、“黃金屋”、“顏如玉”云云者（見《雲谷臥餘》卷三），必出後世偽託，否則大哉王言，……於昌黎……“黃金屋”等有貪饕之見，僅云《勸學文》[19]。】

卷十二《寄傲軒用陳默堂韻》：“目送歸鴻心自遠，門堪羅雀日偏長。”


四百四十


呂本中《東萊先生詩集》二十卷。《瀛奎律髓》卷一陳簡齋《與大光同登封州小閣》詩，方批云：“嗣黃、陳而恢張悲壯者，陳簡齋也。流動圓活者，呂居仁也。清勁潔雅者，曾茶山也。七言律，他人皆不敢望”云云。居仁固不足望簡齋，與茶山皆學山谷而變雄厚為輕清者，茶山峭悍，居仁溫婉，稍參以後山。然才思奇恣，呂當放曾出一頭也。古體、絕句多懨懨乏氣韻，惟五、七律可采。此為《四部叢刊續編》景印宋本，張菊生跋，大稱宋本之可貴，而如《瀛奎律髓》卷十七所選《柳州開元寺夏雨》（“風雨翛翛似晚秋，鴉歸門掩伴僧幽。雲深不見千巖秀，水漲初開萬壑流。鐘喚夢回空悵望，人傳書到竟沉浮。面如田字非吾相，莫羡班超封列侯”）、卷三十二所選《兵亂後雜詩》（“後死翻爲累，偷生未有期”，“籬根留敝屨，屋角得殘書”，“六龍時𡰈卼，百雉日孤危”，“報國寧無策，全軀各有詞”，虛谷云共二十九首，“報國”一聯用老杜《有感》第五首“領郡輒無色，之官皆有詞”，可謂點鐵成金），皆居仁《集》中最真摯唱歎之作，此本均不載，乃知書賈別具心眼也。【陳巖肖《庚溪詩話》卷下：“山谷之詩清新奇峭，……然近時學其詩者，或未得其妙處，每有所作，必使聲韻拗捩，詞語艱澀，曰：‘江西格也。’呂居仁作《江西詩社宗派圖》，以山谷為祖，宜其規行矩步，必踵其跡。今觀東萊詩，多渾厚平夷，時出雄偉，不見斧鑿痕，社中如謝無逸之徒亦然，正如魯國男子善學柳下惠者也。”】【《江湖長翁文集》卷三十一《題呂居仁詩》：“言從字順，而其格律邁遠嚴密，學者師法也。”】【岳珂《寶真齋法書贊‧呂居仁瞻仰收召二帖》。】【法梧門宋元詩鈔本《東萊詩集》（澄齋錄本）二十卷，陸游《序》：“見曾文清公，公謂某：‘君之詩，淵源殆自呂紫薇。’（《渭南文集》卷十四《呂居仁集序》）”】【《江湖長翁文集》卷三十一《題韻類詩史》云：“昔龐祐甫問詩法於東萊，東萊問之曰：‘子讀子美詩乎？能暗誦矣乎？’‘未也。’授以善本：‘予方他之，反將語子，請誦此。’既還，復問，則皆上口。東萊遣之曰：‘子自有師矣。’”】【《永樂大典》卷八百九十五“詩”字載呂居仁《集》三絕句；《後村千家詩》卷一《探春》（七律）、卷十二《夜雨》（七律）、《暮雨》（七絕）、卷十八《胡笛》（五絕）；《聲畫集》卷一《答錢遜叔訪戴圖》（七古），皆不見此《集》中。】【《能改齋漫錄》卷十五節引居仁《蜜蜂賦》。】【《艇齋詩話》：“東萊‘粥香餳白是今年’本義山《寒食詩》‘粥香餳白杏花天’”；“東湖喜東萊‘樹陰不礙帆影過，雨氣却隨潮信來’。又論東萊‘傳聞胡虜三年旱，勢合河山一戰收’云：‘何不道“不戰收”？’又論東萊‘滿堂舉酒話疇昔，疑是中原無事時’云：‘不合道破“話疇昔”，若改此三字，方覺下句好’”；“東萊《送珪公果公入閩中詩》五言‘宿昔春水生’者，絕似《選》詩。東萊自云“；“東萊《濟陰寄故人》‘柳絮飛時與君別’有兩本：‘落花寂寂長安路’者是少作舊詩，‘千書百書要相就’者是補亡追作”；“東萊詩用拍張公事，出《南史‧王儉傳》王敬則云：‘臣以拍張，得為三公’”；“東萊《貞女峽》詩云：‘不是畏江險，愧此貞女名。’東湖云：‘不合云自愧貞女’”；“呂東萊圍城中詩皆似老杜，韓子蒼最愛‘乾坤德甚大，盜賊爾猶存’之句”（按《還韓城》詩《瀛奎律髓》卷三十二“甚”誤作“盛”字）；“東萊十六歲時作詩：‘風聲入樹翻歸鳥，月影浮江倒客帆。’嘗嘔血，自此遂得羸疾終其身”；“東萊長弟字由義，能詩，惜早死，如‘老去看花如隔霧，醉來騎馬似乘船’”；“東萊‘漢家宗廟有神靈，寄語胡兒莫狂蕩’，上句見《王莽傳》元后云”；“東萊‘晚菘早韭老不厭，夜鯉晨鳧多見疏’，‘夜鯉晨鳧’出《說苑》魏文侯事”；“東萊少作有‘白塔忽從林外過，青山常在馬頭看’，佳句也”；“東萊喜晏元獻詩‘樓台冷落收燈後，門巷清虛掃雪天’，自有詩云：‘江城氣候猶含雪，草市人家已挂燈。’”（按《詩人玉屑》卷三引《陵陽室中語》謂：“東萊向子蒼稱晏此聯最佳，及見東萊詩云云，豈用晏意耶？”）】【蘇叔黨《斜川集》卷一有《和呂居仁宿盤溪》五古、卷三有《歸途次呂居仁韻》七律（“勝遊喜得六人閒，說有談空許肆言”云云），《東萊集》皆無原詩。】【《後村大全集》卷一百七十三：“魏文帝有《見挽船士新婚别妻詩》，呂東萊《馬嵬》詩云：‘錦襪千年恨，皇輿萬里程。寧知挽船士，亦有别離情。’”（按袁子才《馬嵬》云：“石壕村裏夫妻别，淚比長生殿上多”，見第六百二十四則。）】【李覯《盱江集》卷三十六《讀長恨辭‧之二》：“蜀道如天夜雨淫，亂鈴聲裏倍沾襟。當時更有軍中死，自是君王不動心。”】【李光《莊簡集》卷一《謫居古藤呂居仁書來傳道家胎息之術因作食粥詩》；劉子翬《屏山集》卷十九《居仁報李季言論養生之益》，又《居仁與季言論養生方》二首；《桐江續集》卷三《魚亭驛》自注引呂居仁詩“密竹如雲不見天”，“衹因黟縣溪山好，盡在魚亭驛舍前”三句；《愛日齋叢鈔》卷四錄居仁《符離行》而說之，謂其仿少陵《最能行》；卷三錄居仁《雙廟詩》，與徐師川作用意稍異；《朱子大全集》八十一《跋曾呂二公寄許吏部詩》載東萊五古一首；《新安文獻志甲集》卷三十三汪若海《麟書》後有東萊一《跋》；《湧幢小品》卷二十二稱“呂紫薇詩云：‘春盡茅簷低著燕，日高田水故飛鷗。’又《滕王閣詩》云：‘小艇原從天上來，白雲自向杯中落。’”】【《攷古質疑》卷五：“呂居仁詩‘指蹤元自漢公卿’，按《漢書‧蕭何傳》：‘發縱指示’，顏注：‘發縱謂解紲而放之也’，‘縱’音子用反，非蹤跡之‘蹤’。《後漢‧荀彧傳》：‘指縱之功’，李賢注：‘或作蹤，兩通。’任昉〈彈曹景宗〉、李德裕〈讓官表〉亦作‘指蹤’。”】

卷一《暮步至江上》：“客事久輸鸚鵡盃，春愁如接鳳凰臺。”按卷二《山陽寶應道中作》云：“疾病久辜鸚鵡杓，江山稍近鳳凰臺。”東萊詩時有複句，如卷一《書懷》云：“兒曹怪我疎愚甚，不見田光盛壯時”，卷十《秋日即事》云：“旁人不會回頭意，猶記田光盛壯時”[20]；卷十五《夏日》云：“妙處原非畫，微言不在書”，卷十九《贈吳周保》云：“論詩再到新刪後，讀易仍窺未畫前”，又《揚雄》云：“讀易先知未畫前，聖人何事絕韋編。”參觀王陽明《寄潘南山》：“詩妙盡從言外得，易微誰見畫前真”（《王文成公全集》卷二十）。他如“劍頭炊”、“食言肥”之語亦屢見。又按邵堯夫詩云：“誰信畫前元有易，自從刪後更無詩”（邵本《集》失收）[21]，《楊龜山語錄》甚稱畫前有易之說（康熙丁亥楊繩組重刊本《楊龜山集》卷十一）。東萊問學於龜山，《龜山集》卷二十一有《答呂居仁書》三首論性善、守一、格物，卷首有東萊所作《行狀略》。張無垢為龜山門人，《橫浦文集》卷四《悼呂居仁舍人》云：“詞源斷是詩書力，句法端從踐履來。”亦謂其兼語言與德行也。《橫浦心傳錄》卷上：“嘗見呂居仁論詩：‘每句中須有一兩字響，響字乃妙指。如“身輕輕一鳥過”、“飛燕受風斜”，“過”、“受”皆句中響字也。’某平生不能作詩，每讀樂天詩，便自意明，，但不費力處便佳耳。嘗舉以告居仁，居仁云：‘不費力極難，用意到者便知。’”

《雪盡》：“雪盡寒仍在，園荒春欲歸。”

《宿青陽驛》：“晚風號古木，高岸束黄流。”參觀二百五十則《盱江全集》卷卅三《長江賦》：“萬山崔崔，將裹將束。”

《謁雍道士》：“古壇背日藏芳草，小樹留春放晚花。”

《春日即事》：“病起多情白日遲，强來庭下探花期。雪消池館初春後，人倚欄干欲暮時。亂蝶狂蜂俱有意，兔葵燕麥自無知。池邉垂柳腰支活，折盡長條爲寄誰。二”按《橫浦日新》稱“雪消”一聯：“此自可入畫。人之情意，物之容態，二句盡之。”《四溟山人全集》卷二十四云：“宛然一幅美人圖”

《用前韻寄商老》：“只今江西二三子，可到元和六七公。”

卷二《奉懷張公潛》[22]：“腕中有萬斛力，胸次乃千頃陂。”

《苦陰》：“寒流未解凍，雪意欲妨春。”

《晚春即事》：“春色不自惜，曉寒摧折之。”

卷三《小園即事》：“千花老無蹤，衆草來可喜。”

《九日晨起》：“漸歇敺蚊手，真成把酒天。長河印曉月，老木聚荒煙。了了江山夢，區區文字緣。南階兩三菊，極意作今年。”按學後山，首二句似《宋景文公集》卷九《春宴北園‧之二》：“稍倦持螯手，猶殘婪尾觴。”（《緗素雜記》卷三亦引。）《劍南詩稿》卷二《急雨》：“抽得驅蠅手，題詩慰旅愁。”

《外弟趙才仲數以書來論詩因作此答之》：“君能探虎穴，不但鬚可捋。”

《喜章仲孚朝奉見過》：“語道我恨晚，說詩公不迂。丁寧入漢魏，委曲上唐虞。”自注：“山谷論作詩法，當自舜、臯陶賡歌及《五子之歌》以下皆當精攷。故予論詩，必斷自唐虞以下。”

卷四《潘邠老嘗得詩云滿城風雨近重陽文章之妙至此極矣成二絕》：“好詩政似佳風月，會賞能知已不凡。”按《老學庵筆記》卷三謂此用阮裕語：“非但能言人不可得，正索解人亦不可得。[23]“又卷四謂[24]：“居仁詩‘蠟燼堆盤酒過花’，世以為新，蓋取司馬溫公‘烟曲香尋篆，杯深酒過花。’[25]“

卷五《得揚州書》：“書來每恨日月晚，書去還憂道里長。”

卷七《試院中作》：“短檠仍有味，高枕自無緣。”

《試院中呈惠子澤張彦實》：“忍窮有味知詩進，處事無心覺累輕。”按即吳亮《忍經》所引。

《試院中作》：“樹移午影重簾静，門閉春風十日閑。”

卷九《雨後至城外》：“日日思歸未就歸，只今行露已沾衣。江村過雨蓬麻亂，野水連天鸛鶴飛。塵務却嫌經意少，故人新更得書稀。鹿門縱隱猶多事，苦向人前說是非。”

卷十《秋日即事》：“瓦爐香燼欲凝塵，小檻黄花更一新。絡緯戒寒鳩喚雨，世間那有自由人。”按此仿後山絕句“勤苦著書如作吏，世間枉是最閑人。”《石湖詩集》卷六《次韻溫伯苦蚊》：“白鳥營營夜苦饑，不堪薰燎出牕扉。小蟲與我同憂患，口腹驅來敢倦飛。”

《宿潁昌范氏水閣》：“溪流淺無聲，月色初到竹。主人中夜歸，客子睡已熟。”

《孟明田舍》：“未嫌衰病出無驢，尚喜冬來食有魚。往事高低半枕夢，故人南北數行書。茆茨獨倚風霜下，粳稻微收雁鶩餘。欲識淵明只公是，爾來吾亦愛吾廬。”

《還韓城》第一首，見《瀛奎律髓》卷三十二。

卷十一《贈益謙兄弟》：“爾來所爲文，深若泉萬斛。紆餘風過水，宛轉蟲注木。”

《丁未二月上旬四首‧之二》與《四》，見《瀛奎律髓》卷三十二。

《黃池西阻風》：“烏雲銜日日不出，驟雨飄風吼三日。扁舟寸步不得行，坐歎輕鷗如箭疾。”

卷十二《連州陽山歸路》：“兒女不知來避地，强言風物勝江南。”按參觀《簡齋集》卷二十一《細雨》：“避寇煩三老，那知是勝游。”

卷十四《竹夫人》：“與君宿昔尚同床，正坐西風一夜涼。便學短檠牆角棄，不如團扇篋中藏。人情易變乃如此，世事多虞只自傷。却笑班姬與陳后，一生辛苦望專房。”按結句本晁無咎《行路難》結句：“不見班姬與陳后，寧聞衰落尚專房。”此合之於柳子厚《行路難》結句：“盛時一去貴反賤，桃笙葵扇安可常”，所謂“古來妾薄命，事主不盡年”，大異劉禹錫《秋扇詞》：“當時初入君懷袖，豈念寒爐有死灰。”張文潛《竹夫人傳》（《事文類聚續集》卷二十一）結云：“夫人居後宮，至孝成皇帝時猶無恙，是時班婕妤失寵，作《紈扇詩》見怨，夫人讀之，曰：‘吾與若類也，然爾猶得居篋笥乎？’”《香祖筆記》卷六：“偶讀《鍾退谷集》，有《扇篋銘》云：‘藏女逸女，女曰棄捐，吾烏見夫僕僕懷袖者之能終其天年哉！’余感歎其言，因注其旁云：‘殺君馬者路旁兒，當下此一轉語。’”【許棐《梅屋詩稿‧枯荷》：“當時乍疊青錢滿，肯信池塘有暮秋。”】

卷十七《夜坐》：“所至留連不計程，兩年堅卧厭南征。荒城日短溪山靜，野寺人稀鸛鶴鳴。藥裹向人閑自好，文書到眼病猶明。較量定力差精進，夜夜蒲團坐五更。”按《紫薇詩話》云：“饒德操為僧，嘗作詩勸予專意學道，有曰：‘好貸夜窗三十刻，胡床趺坐究幡風。’”此詩結句可以印證。

卷十八《辛酉立春》：“漫讀舊詩如昨夢，却疑往事是前身。”



[1]後一“先太師”原作“太先師”。

[2]“詞中語”原作“中詞語”。

[3]“遂以”原作“能以”。

[4]“了却”原作“不了”。

[5]“排淮泗”原作“推淮泗”。

[6]“學詩者”原作“學書者”。

[7]後一“整飭”原作“謹飭”。他處原作“謹飭”者，則皆已改“整飭”。

[8]書眉標注“二月起”。

[9]“似”原作“得”。

[10]“詩體”原作“詩派”。

[11]原文脫落“知”字。

[12]“姚合、賈島”原作“賈島、姚合”。

[13]“不叙”原作“不暇”。

[14]《雪巖吟草‧序》：“詩如五味，所嗜不同。宗江西流派者，則難聽四靈之音調。……必欲字字浪仙，篇篇荀鶴，殊未思《騷》、《選》文章於世何用？”

[15]“盡借”原作“借人”。

[16]“劉澂齋”原作“劉徵齋”。

[17]“王得臣”原作“王徳臣”。

[18]“瓠”原作“觚”。

[19]此處十數字墨跡漫漶難辨。

[20]二詩“盛壯”原皆作“壯盛”。

[21]此處原有一“集”字，似多餘。

[22]“張公潛”原作“張文潛”。

[23]“索解人”原作“索解言人”。

[24]“卷四”原作“卷五”。

[25]原文脫落“尋”字。