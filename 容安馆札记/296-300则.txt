《容安馆札记》296-300则


二百九十六


趙孟堅《彞齋文編》四卷，館臣據《齊東野語》、《鐵網珊瑚》載葉隆禮跋子固《梅竹譜卷》及本集中《甲辰歲朝把筆》詩，考定子固殁於宋世。《樂郊私語》所記子昂仕元來訪，既退，子固使人濯其坐具一事，不攻自破矣。子固詩修削而不妥貼，情韻殊薄，遠在子昂之下。《後村大全集》卷十《題趙子固詩卷》云：“字肖率更親手寫，詩疑賈島後身吟。”

卷一《仲弟借書持要不謹護有損為之覆背葺還》：“昔聞勤讀者，三度絕韋編。讀書書已破，書則在肺肝。摘實咀其華，發揮事業間，伊惟事精妍，整束懸牙籤。縹囊手未觸，慨是龍泉言[1]。（中略）願季無銜怒，鳳樓修則完。嗟嗟仁義諫，束濕何由痊。顛倒幸爾存，柿葉風掀掀。糊老飽九炊，紙擣翼擬蟬。翻翻事兼兩，滑膩好且堅。（中略）舊書百回讀，訓佩坡老仙。請季事斯語，慎勿高閣懸。因憐數匱藏，徒疥小印存。浮雲忽白衣，世事無不然。眼底不自快，封閉何取焉。所貴得之心，亦可忘蹄筌。[2]（下略）”按可與范縝《借詩話於應翔弟有不許點抹之約作詩戲之》一五古（見百三八則引《南宋羣賢小集》第一冊）並傳，而造語遠不如哭齋之工穩。子固所嘲，即王無功《與陳叔達重借隋紀書》所謂“固其緘縢，嚴其扃鐍”（《全唐文》卷一三一），歸玄恭所謂“將書幽閉”，Abbé Rive論藏書家五等之bibliotaphe（見I. Disraeli,Curiosities of Literature, III, p. 343）是也。

卷二《里中康節庵畫墨梅求詩因述本末以示之》[3]：“踢鬚止七萼則三，點眼名椒梢鼠尾。”《康不領此詩又有許梅谷者仍求又賦長律》：“濃寫花枝淡寫梢，鱗皮老幹墨微焦。筆分三踢攢成瓣，珠暈一圓工點椒。糝綴蜂鬚疑笑靨，穩拖鼠尾施長條。（中略）鬧裏相挨如有意，靜中背立見無聊。”按華光道人《畫梅譜》詳說“一丁”、“三點”、“七鬚”之法，又云：“枝無十字，舉花大錢”，可與子固詩參看（據《永樂大典》，此乃王冕《梅譜》）。《官場現形記》第四十二回賈世文制台畫梅花另有一個訣竅：“說只是圈兒畫得圓，梗兒畫得粗。每逢畫的時候，他便檢了幾個沙壳子小錢鋪在紙上，叫管家依著錢畫，沒有不圓的了”云云，正即此法階之厲耳。


二百九十七


王阮《義豐集》一卷。南卿詩命意迂腐，落筆粗俚，如《再題淨上寺》之“犬認行踪增踴躍，燕驚離恨苦埋冤”[4]；《瀑布》之“覆器以欹嗟魯廟，設瓴而建笑秦關”；《曹娥廟》之“英哉神女此江干，德與餘姚舜一般”；《陪晦翁登妙高峯》之“他處只山好，此中兼水洪”，是底言語？館臣徒因後村之言推之，誠耳食矣。【勞格《讀書雜識》卷十二補《雪山集序》、《館娃賦》。】

《上巳日雁湖阻風呈宋彥起》：“往來定是一年一，時節長逢三月三。天氣未佳宜且住，樹猶如此我何堪。花飛與客渾無與，酒好招人只自慚。安得惠風和暢景，與君放櫂看淮南。”按南卿《集》中，唯此詩差可諷咏。然較之王性之《別張自疆》云：“故園更在北山北，佳節可憐三月三”（《宋百家詩存》卷九。章冠之《自鳴集》卷五《重九前一日示弟姪》云：“異縣長憐九月九，故園遠在南山南”，可謂踐迹應聲。賀方回《慶湖遺老集》卷七《上巳晚泊龜山作‧元祐辛未賦》亦有此聯，“更”字作“猶”，當是性之襲之）；朱新仲句云：“天氣未佳宜且住，風濤如此亦安歸”（不見《灊山集》中，《後村詩話》引），則欠琢句工夫矣，第七句尤俗調。


二百九十八


錢維喬《竹初詩鈔》十六卷、《文鈔》六卷。靡淺無足取。

《文鈔》卷三《答袁簡齋書》：“先生所謂甌北詩一首，其云：‘胸有千秋愧此生’，甌北具上下古今之識，而自懼未能卓然不朽，此由衷之言也。至云：‘家無半畝憂天下’，甌北之家，何至遂無半畝？而必能如范文正‘先天下之憂’，恐亦未必然。是此句不但膚廓，直欺人語耳！故甌北此詩，某所未愜者，不在末句，而在頷聯，與先生所斥不同也。”按其事見《小倉山房尺牘》卷六《覆雲松觀察》。《甌北詩鈔》七律四《六十自述》第六首：“米貴恰宜師辟穀，好叫年老漸成精。”子才斥其“年老成精”語，而王述庵《春融堂集》卷二十《和袁子才病中自挽》第二首云：“非但谷神長不死，也知年老要成精。”自注：“見《楞嚴經》。”又《牧齋有學集》卷十四《病榻消寒雜詠》第一首云：“年老成精君莫訝，天公也自辟頑民。”自注：“‘年老成精’見《楞嚴經》。”按《楞嚴》卷九論想陰十種現境有鬼等十題皆云“年老成魔”。《五燈會元》卷十一葉縣歸省章次：“法久成弊，年老成魔。”[5]


二百九十九


洪邁《野處類稿》二卷，附《集外詩》一卷。按館臣謂：“世所行邁集，僅有此本。”余細訂之，舍《秋日漫興》二七律外，其餘五、七古皆朱韋齋詩。……《有懐舍弟逢年時歸婺源》五古[6]、《逢年與徳粲同之温陵謁大智禪師醫》五古，逢年即朱橰，破綻分明，館臣視若無睹。錢竹汀有跋，亦未著眼。胡退廬收入《豫章叢書》，一仍其譌，可歎也。西江手法，出以温雅，蓋容齋腹笥淹博，不只於賣花担上看桃李也。（《羅氏識遺》卷二：“近時蜀士董梁可曰：‘文字、用事要從元出處推究，不可只撦拽他人見成事來使，譬如賈物出產處得來，既可擇其美惡，又可兼貨並畜。若只他人擔上販來，不惟美惡不辨，亦得少而售狹矣。’此亦不欲擔頭上看花也。”）《集外詩》已見《宋詩紀事》卷四十五所輯，他如黃師憲《莆陽知稼翁集》卷七有《洪景盧賦素馨有遐陬不遇賞拔之歎戲作小詩反之》七律。容齋作《知稼翁集序》亦云：“四十年前，與公從容於番禺藥洲之上，予作《素馨賦》，公蓋戲而反之”云云，此《賦》今失傳。洪景伯《盤洲文集》卷五至卷七、王龜齡《梅溪先生後集》卷八、卷九多和景盧詩，亦可考見題目及體製。【《識遺》卷二“崛奇可味”條極稱景盧文法變化，引《怡齋記》、《養拙堂記》為例。】【《須溪集》卷七《答劉英伯書》斥水心、野處之文榛塞。】【勞格《讀書雜識》卷十二云：“《野處類稿》即《韋齋集》。《大典》本《斜川集》有誤入洪邁作者。”亦猶劉爚《雲莊集》舍奏議、講議外，皆真西山作也。】

卷上《秋日漫興》：“一夕西風木葉飛，畫梁落月淡餘輝。銀燈夜照還家夢，金剪親裁寄遠衣。霜信早隨新雁至，素書深訝故人稀。無因爲謝東曹椽，鱸熟蓴香莫便歸。二”按此二首不知何人作，《宋詩紀事》亦引作《野處類稿》。

《宿野人家》：“夢裏滄波搖一葉，覺來正受肩輿兀。人家一宿晚可投，新席槁梧香更滑。霜前䆉稏收百畝，稚子新能牧鵝鴨。我生本是個中人，挾策久矣猶能說。”（按此見《朱韋齋集》卷一。）

卷下《書僧房》：“陸續流泉自成句，來擁紅爐聴山雨。道人更有深深處，詰曲如珠蟻絲度。几硯無塵寒欲霧，雕盤篆破流螢吐。味如嚼蠟那禁咀，茶甘未回君莫去。”（按此見《朱韋齋集》卷二。）

《女貧苦難妍》：“女貧苦難妍，士貧苦難髙。”（按此見《朱韋齋集》卷二。）

《集外詩》（按《集外詩》皆容齋所作）《車駕宿戒幸玉津園命下大雨已而天宇豁然》：“翻手作雲方悵望，舉頭見日共驚嗟。《容齋五筆》卷五”按乃兄景伯《盤洲文集》卷二《山行遇雨》亦云：“翻手為雲只俄頃，舉頭見日尤精明。”豈弟兄間不嫌蹈襲耶？葉茵順《適堂吟稿》甲集《苦雨》云：“舉頭方見日，翻手又為雲。”則在二洪後矣。《晚晴簃詩滙》卷一百三楊瑛昶《重過趙北口》云：“舉頭見日雄心在，翻手為雲世態非。”

【《夷堅支‧景》卷二“潘仙人丹”條有《和朱子淵樹木屏》七律：“海底靈根石效奇。”】【《容齋三筆》卷八自摘四六佳聯。王德正《餘師集》卷四載景盧譔《楚東酬唱集序》。】【張綱《華陽集》有景盧一《序》。《莆陽黃御史集》（黃滔）有景盧《序》。】【《履齋示兒編》卷二十□引洪景盧《欸乃齋記》又《蠙州記》。《碧梧玩芳集》卷十三《題洪厚齋行狀後》引文敏作景偉墓銘四句。《猗覺寮雜記》有洪邁之《序》又《唐人萬首絕句自序》。】【周必大《平園續稿》卷二《洪景盧為甘叔懷作碧崖修造疏戲題小詩》。】【張世南《游宦紀聞》卷九載洪與族伯提刑一《簡》。】【《宋詩紀事補遺》卷四十二自《樂平縣志》搜得容齋七律、七古各一首，自《天台別編》搜得五古、五律各一首，皆已見《集外詩》中。】【《廣西通志》卷二百二十四《石屏記》。】【《事文類聚》載容齋詩、文甚多，皆未輯入。卷三十六《稼軒記》。《外集》卷八有容齋《送沈虞卿秘監將漕江東》二律，中一聯云：“看君揮手謝送者，使我銷魂又黯然。”】【祝穆《古今事文類聚前集》卷三十六《稼軒記》、《續集》卷五《選德殿記》、卷八《怡齋記》、卷九《揚州重建平山堂記》、《南雍州池亭記》、《後集》卷三十四《泳澤亭記》、《別集》卷十九《養拙堂記》、富大用《古今事文類聚外集》卷八《送沈虞卿秘監將漕江東》二首（「看君揮手謝送者，使我銷魂又黯然」）、卷九《重修廣州都鹽倉記》又《表》、《劄》二首、卷十《表》六首[7]、卷十二《送梁竑夫通判江州序》、《送通判范朝散秩滿造朝》。】


三百


趙善括《應齋雜著》六卷。文頗條鬯，詩甚率弱。卷三《上蘇侍郎書》論東坡云：“道大而世不容，才高而用不盡。”二語煞好，勝於李方叔《祭文》一聯。


[1]原文脫落“慨”字。

[2]“筌”原作“痊”。

[3]“庵”原作“之”。

[4]“燕驚離恨”原作“燕增離恨”。

[5]此頁右下角殘缺，據《五燈會元》補。

[6]此處脫落一角，詩題據《野處類稿》補。

[7]原文漏列《送曾贛州序》。