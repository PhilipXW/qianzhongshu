《容安馆札记》729则


七百二十九


諸君選注唐詩，強余與役，分得王績等十七人[1]，因復取《全唐文》溫讀一過，合之十年前評釋，錄於此：

〇卷十太宗《大唐三藏聖教序》：“譬夫桂生高嶺，雲露方得泫其花；蓮出淥波，飛塵不能汙其葉。非蓮性自潔，而桂質本貞，良由所附者高，則微物不能累；所憑者淨，則濁類不能沾。”按《晉書‧陸機、雲傳》太宗撰制曰：“是知蘭植中塗，必無經時之翠；桂生幽壑，終保彌年之丹。非蘭怨而桂親，豈塗害而壑利？而生滅有殊者，隱顯之勢異也。”《敦煌變文‧㠠山遠公話》：“若夫佛法師書，總歸依輕塵足嶽，墜露添流，依之莫測其馮(sic)，敬之罕窮其濟(sic)”，全本《聖教序》。

〇卷一二八：南唐後主詩遠不如詞，文蕪拙更遜於詩。如《乞緩師表》、《送鄧王二十六弟牧宣城序》，皆文理不甚通順。《昭惠周后誄》是第一首大文字，既刻劃其“鬢雲留鑒，眼彩飛光；情瀾春媚，愛語風香”，繼稱嘆其“豐才富藝”，工奕嫻音，復詳述四季行樂，詞繁而情反不摯。陸游《南唐書‧周后傳》謂：“后寢疾，小周后已入宮，后偶褰幔見之，驚曰：‘“汝何日來？”（中略）后恚，至死面不外向，後主過哀，以揜其迹”云云，不知迹之難揜，詞之徒費也。且大似士人悼姬侍之作【《影梅庵憶語》所昉也】，非國君誄皇后口吻。好個翰林學士，不幸君臨江表，貽覆鼎之譏，來牽機之禍，亦所謂千古名士之恨矣！參觀第七百十九則。又，《不敢再乞潘慎修掌記室手表》即取之王性之《王公四六話》卷下。性之《默記》卷下載後主《與金陵舊宮人書》斷句（“此中日夕只以眼淚洗面”），黃伯思《東觀餘論》卷下載後主《題藏真草書千文》斷句，皆可補《全唐文紀事》卷六之遺。“此中日夕”云云，參觀Le Journal des Goncourt, 8 mai 1837引Flaubert作院本，人民水深火熱，訴諸Louis XI云：“Monseigneur, nous sommes obligés d’assaisonner nos légumes avec le sel de nos larmes” (Éd. définitive, V, p. 66)。【Marlowe,Edward the Second, King Edward [in a dungeon]: “My daily diet is heart-breaking sobs” (Plays, “Everyman’s Lib.”, p. 284).】【Thomas Dekker,The Honest Whore, Pt. I, VI. i, Servant: “What will your lordship have to breakfast?” Hipolito: “Sighs.” Ser.: “What to dinner?” Hip.: “Tears” (Dramatic Works, ed. F. Bowers, II, p. 73).】【L.P. Curtis,The Letters of Laurence Sterne, p. 323 “The Journal to Eliza”: “I have just been eating my Chicking... with Tears — a bitterSause — Eliza! but I could eat it with no other.”】【Chateaubriand,Atala, le père Aubry: “L’habitant de la cabane, et celui des palais, tout souffre, tout gémit ici-bas; les reines ont étévues pleurant comme de simples femmes, et l’on s’est étonné de la quantité de larmes que contiennent les yeux des rois” (cited in Sainte-Beuve,Causeries du lundi, V, 93).】【《能改齋漫錄》卷九《北苑茶》條謂：“猶‘澄心堂紙’，乃從後唐苑囿得名。李氏集載陳喬《北苑侍宴賦詩序》及李氏《自序》，有云：‘遇林因藪，未愧於離宮；均樂同歡，尚慚於靈沼。’”】

〇卷一三一王績《北山賦》頗及文中子事，同卷《與馮子華處士書》、《答程道士書》、卷一三二《負笭者傳》、《仲長先生傳》、卷一三三陳叔達《答王績書》、薛收《隋故徵君文中子碣銘》、卷一三五杜淹《文中子世家》、卷一六一王福畤《錄東臯子答陳尚書書略》、《王氏家書雜錄》、《錄唐太宗與房魏論禮樂事》、《錄關子明事》、卷一八○王勃《續書序》、卷一九一楊炯《王勃集序》【劉禹錫《宣歙池觀察使贈左散騎常侍王公神道碑》[2]】【卷六三五李翺《答朱載言書》（“王氏《中說》”）】皆可參證。卷七九九皮日休《文中子碑》[3]、卷八○九司空圖《文中子碑》，則晚唐人以之上接孔、孟矣。《南部新書‧戊》：“劉蕡嘗看《文中子》，忿然而言曰：‘才非殆庶，擬上聖述作，不亦過乎！《文中子》之於六籍，猶奴婢之於郎主耳。’後人遂以《文中子》為‘六籍奴婢’。”葉大慶《考古質疑》卷五考《中說》決非阮逸所偽作。焦竑《筆乘》卷二云：“詩祖李、杜，文祖遷、固，未有非之者，獨訾文中子之法孔子乎？《中說》決非偽撰。”朱鶴齡《愚庵小集》卷十三《讀文中子》謂《游北山賦》注中弟子無房、杜、魏三人。平步青《霞外捃屑》卷六《中說》條徵引亦詳。入宋而司馬溫公首尊文中子，《家傳集》卷七十二有《文中子補傳》。僧契嵩《鐔津文集》數稱引《文中子》，卷十二《文中子碑》極口推崇，至云：“文中之於仲尼，猶日而月之也”，卷十三《書文中子傳後》深以《隋書》失書及韓退之不稱為恨（文中僅云讀《東臯子集》及視《中說》，而“慨房、杜、溫、魏、王勃皆不書一字以及文中子之賢”，不知其所謂《文中子傳》何指？）。鄭獬《鄖溪集》卷十八《書文中子後》亦言其偽。餘參觀邵博《聞見後錄》卷四、王明清《揮麈前錄》卷三、《困學紀文》卷十、《十七史商榷》卷八四、《荀學齋日記》乙上、《純常子枝語》卷十八、卷三十九。【顧亭林詩云：“俗史不知人，寥落儒林傳。”文芸閣引周益公《承明集》卷九《東宮故事》謂“‘本朝太宗皇帝遂謂通有缺行，故不得立傳’是《新唐書》之不立通傳，明遵用太宗之訓也。亭林之譏未審。”】【陳兆崙《紫竹山房文集》卷六《王通中說論上》、《中》、《下》三篇謂其書偽造，舉例甚備（通與諸生年歲不合；唐初名臣一網幾盡，獨漏一首座之長孫無忌，此必在無忌以謀叛怨死之後；且諸貴未亡，其書決不敢出）。】【晁迥《法藏碎金錄》卷五起引《文中子》垂三十則，極稱之。《考古質疑》卷五謂：“容齋謂杜淹所作《世家》，年歲抵牾疎畧[4]，復為增廣。然容齋謂是阮逸偽作《中說》，則無。逸乃我宋仁宗朝人，而《唐書‧藝文志》、劉禹錫《王華卿墓銘》、《李翺、劉蕡、皮日休傳》皆及此書。然《中說》有可疑處，如《王道篇》、《禮樂篇》皆及李德林見文中子。按德林死於開皇十年，時文中子方七歲耳。”】

〇卷一三一王績《三日賦》：“帷屏竟野，士女盈川”，又云：“翠幕臨流灞池曲，朱帷曜野橫橋道”，又云：“坐帷撐犀角，行牀鋪象牙”，又云：“但是津傍悉泛舟，若個山頭不投幕”，蓋古人野游，每携帷帳，《漢書‧高帝紀》所謂“張飲三日”是也（參觀《文選‧別賦》“帳飲東都”句善注）。《楚辭‧九歌‧湘夫人》“與佳期兮夕張”，王逸注：“夕早洒掃，張施帷帳”[5]，洪興祖《補註》引《漢書》“供張東都門外”（《疏廣、受傳》）；張平子《南都賦》寫暮春修禊云：“朱帷連網，曜野映雲”；王勃《上巳浮江宴‧序》云：“翠幕玄帷，彩綴南津之霧”（《全唐文》卷一八一）；宋之問《上巳泛舟昆明池宴宗主簿席序》：“翠幕星布，錦帆霞屬”（卷二四一）；蕭穎士《蓬池禊飲序》：“帳飲於蓬池”（卷三二三）；張環《新潭賦》：“樂此幽勝，禊乎陽濱。竭主第之羅幕，盡侯家之錦茵”（卷三五二）；王棨《曲江池賦》：“翠亙千家之幄，香凝數里之塵”；杜審言《晦日宴遊》云：“解紳宜就水，張幕會連沙”；杜甫《麗人行》云：“長安水邊多麗人，……就中雲幕椒房親”，皆指此。《雲麓漫鈔》卷三考“畫絲”、“話私”、“挂罳”：“施於酒席以障風，野次便於圍坐，即古之‘罘罳’，屏也，網也。《開寶遺事》云：‘長安士女遊春野，步遇名花，則設席藉草，以紅裙遞相插掛，以為宴幄。’東坡守汝陰，以帷幕為擇勝亭，嘗作記，亦此義”云云，可參觀。《太平廣記》卷二百一《李約》條（《因話錄》）約嘲其叔出游招隱寺云：“遠山將翠幕遮，古松用彩物裹。”

〇卷一三一王績《游北山賦》：“豈如我家生事，都盧棄置”；《答馮子華處士書》：“近復都盧棄家獨坐。”按“都盧”即“都來”之意，謂一切棄置。張相《詩詞曲語辭匯釋》卷三引香山、玉川、石湖等詩句及《五燈會元》，而未及此與《游仙窟》之“遮三不得一，覓兩都盧失”、“觸處尋芳樹，都盧少物華”。《全唐文》卷二三四張楚金《透撞童兒賦》：“掩都盧其若無，顧燕戲而足哂”，則《演繁露》卷九之“唐人以緣橦者為都盧。緣，按《國語》胥臣對晉公曰：“侏儒扶盧”，韋氏謂“扶，緣也；盧，矛戟之柲，緣之以為戲。”【釋道宣《高僧傳二集》卷十五《神迥傳》：“諺曰：‘大論主釋迦迥，法界多羅一時領’，以其豎論之時，必令五三人別難後乃總領通之故。”】【《能改齋漫錄》引班固《西都賦》[6]、張衡賦，皆有“都盧尋橦”語；《漢書》有“都盧國”；王建有《尋橦歌》；《新唐書‧元載傳》及《國史補》：“客有《賦都盧尋橦篇》諷之，載泣下而不知悟”；又《西京雜記》。】又，《答馮子華處士書》為無功最嫻雅之作，其中“孤住河渚，傍無四鄰，聞鷄犬，望烟火，便知息身之有地矣”，寫寂中之喧，尤有微情遠致。世人徒知有《醉鄉記》耳。又，此《書》與《答程道士書》、《重答杜使君書》末皆署“王君白”，《與陳叔達重借隋紀書》則署“王績白”。余嘉錫《論學雜著》上冊《牟子理惑論檢討》據《弘明集》卷十一劉善明與僧巖法師諸《書》末署“劉君白”，因謂“是子孫編集時避其家諱，《東臯集》中皆然”云云，是未見《與陳叔達書》也。李蘭九《西雲札記》卷三云：“古與人尺牘，有自稱其字，不稱名者。王右軍《登秦望帖》及《小集帖》皆稱‘王逸少頓首’，柳公權《與弟帖》稱‘誠懸呈’。徐陵《與周處士宏讓書》末云‘徐君白’，不知何故。索靖所書《月儀》，末亦云‘君白’。”按李氏之說亦未周匝。孝穆書中每稱“陵白”、“徐陵白”、“孤子徐陵白”，而《與王僧辯書》中首末皆稱“孤子徐君頓首”（《全陳文》卷八），《答周處士書》皆稱“徐君白”，《與章司空昭達書》首稱“君白”，末稱“徐君呈”（皆見卷九），《答族人東海太守長孺書》末稱“君問”（卷十），子孫編《集》何以不盡避諱？《月儀帖》凡十八通，每通首尾皆曰“君白”（《全晉文》卷八四），法帖具在（《書道全集》卷五），明出己手，絕非近改。余氏之說，一偏之見也。又按《漢書》卷八十一《匡衡傳》：“語曰：‘匡鼎來’”，張晏註：“衡少時字‘鼎’，世所傳衡《與貢禹書》，上言‘衡敬報’，下言‘匡鼎白’，知是字也。”師古痛駁之，以為《書》乃後人據此《傳》假託，然亦見尺牘自署其字之為古制矣。】

〇卷一六一王福畤《錄東臯子答陳尚書書略》“亡兄昔與諸公遊”云云約三百言，宜補入卷一三一，正如卷一二李後主《不敢再乞潘慎修掌記室手表》亦《王公四六話》卷十所節略也。《全唐文紀事》卷四十七引《密齋筆記》稱王無功《祭禹文》一聯，集中亦無其文。

〇卷一三二王績《醉鄉記》：“禹湯立法，禮繁樂雜，數十代與醉鄉隔。其臣羲和，棄甲子而逃，冀臻其鄉，失路而道夭，故天下遂不寧。至乎末孫桀紂，怒而昇其糟邱，階級千仞，南向而望，卒不見醉鄉。迄乎秦漢，中國喪亂，遂與醉鄉絕”；《祭杜康新廟文》：“桀紂亡國，羲和喪家。周公作誥，乃防厥邪。”蓋以桀、紂輩喪國亡身，雖沉湎而不許為醉鄉中酒仙也，未免成敗論人。禹、湯之治與醉鄉隔，秦、漢之亂與醉鄉絕；堯、舜接醉鄉邊鄙而太平，武王拓土達醉鄉而刑措勿。牴牾不能自圓其說。又按林正大《風雅遺音》括《醉鄉記》為《摸魚兒》詞（《全宋詞》卷一百九十九），周竹坡《太倉稊米集》卷六十九有《代王無功祭杜康文》，汪苕文《鈍翁前後類稿》卷九《醉後放筆作醉鄉歌》有云：“是鄉僅咫尺，舉步入其疆”，自跋云：“無功作《記》，謂去中國幾千里。予以為殆非習游醉鄉者。使果如此，則終無問津者矣！”【鄭思肖《醉鄉》：“江潮初上玉船空，假道青州一水通。相去塵寰千萬里，不愁日夜不春風。”】

〇卷一三三傅奕《益國利民事十一條》，一云：“不謁帝王，抗衡天子”，即《弘明集》卷五、卷十二《沙門不敬王者》、《沙門不應盡敬》，《廣弘明集》卷二十五《沙門不應拜俗》、《致拜君親》之爭。【《唐書‧傅奕傳》：“中書令蕭瑀曰：‘地獄正為是人設矣！’”（參觀魏叔子《地獄》marginalia引Trelawny。）Cf.Letters of E.J. Trelawny, ed. Buxton Formen, p. 230: “As Cobbett said of that miscreant Eldon or Sidmouth ‘if he is not gone to hell — I don’t see the use of our keeping a devil’” [Editor’s note: “not verified; something very like it inUncle Tom’s Cabinin which Aunt Prue says of the slave-owners of the Legree type: ‘If the Debil don’t get dey, what’s he good for?’”】《魏書》卷一一四《釋老志》記[7]：“法果每言：‘太祖明叡好道，即是當今如來，沙門宜應盡禮。’遂常致拜，謂人曰：‘能鴻道者人主也，我非拜天子，乃是禮佛耳。’”可謂善於調停。歐公《歸田錄》卷一：“太祖皇帝幸相國寺，至佛像前燒香，問當拜與不拜，僧錄贊寧奏曰：‘不拜。’問其何故，對曰：‘見在佛不拜過去佛’”（《佛祖統記》卷四十四駁曰：“寧於太宗朝隨吳越王初歸京師，未嘗及見太祖，歐陽氏所錄妄也。今觀［《國朝會要》：‘景德八年正月，臣僚言：“上元車駕詣寺觀三十餘處百拜已上，望自今諸殿令近臣分拜。”上謂王旦曰：“朕祈福中外，虔恭拜起，未嘗懈怠，卿等欲申裁減非朕之意”‘］真宗百拜已上，不欲分任近臣，蓋習熟於祖宗之家法也。……歐陽慢佛，不欲人主致敬，故特創此說。……上誣君主下誣寧師也”）。如惺《高僧傳四集》卷一《若訥傳》[8]：“宋高宗幸上竺寺，問曰：‘朕於大士合拜不合拜？’訥對曰：‘不拜則各自稱尊，拜則遞相恭敬。’高宗欣然致拜。”《佛祖統記》卷四十七亦記此，作孝宗事（“乾道三年二月，駕幸上天竺禮敬大士，問住山若訥曰：‘大士之前，合拜不合拜？’師曰云云”）。此又帝王拜佛一段瓜葛也。李矯《洛州昭覺寺釋迦牟尼佛金銅瑞像碑》（卷二四八）有云：“親屈萬乘之尊，俯從八關之會。以犧帝龍顏之相，謁象王螺髻之容。對奉二尊，忽疑釋迦之讓座；詳觀兩聖，更似多寶之分臺。”已逗若訥之意。屈翁山《文外》卷六《書嘉興三進士傳後》云：“熊魚山國變後為僧，過孝陵，一再反顧，去不拜。有問之，則曰：‘佛之道，君父拜之於君父不拜。’識者笑之。”[9]【《翻譯名義集‧眾善行法篇第四十八‧槃那寐》條下論“不拜王”，引故事三則，神像不勝拜者福德者，被拜即倒（二出天竺，一出中國）。《翁山文外》卷六《書嘉興三進士傳後》云：“熊魚山國變後為僧，過孝陵，一再反顧，去不拜。有問之，則曰：‘佛之道，君父拜之於君父不拜。’識者笑之。”】足資沙門不敬王者之談助。六云：“帝王無佛則大治年長，有佛則虐政祚短者。”即姚崇《諫造寺度僧奏》、《遺令戒子孫文》（卷二○六）及韓公《諫佛骨表》所本。七云：“封周孔之教，送與西域，而胡必不肯行。”按《通志》卷三十六《七音序》云：“何瞿曇之書能入諸夏？而宣尼之書不能至跋提河？聲音之道有障閡耳。此後學之罪也。舟車可通，則文義可及。今舟車所通，而文義所不及者，何哉？”參觀第六百三十五則所引《天岳山房文鈔》卷三十六《答友人論異教書》又《湘綺樓箋啟》卷二《致郭兵左》。又傅奕《請除釋教疏》云：“佛在西域，言妖路遠。漢譯胡書，恣其假託。”後來李習之《去佛齋論》又云：“佛法之所言者，列禦寇、莊周所言詳矣”（卷六三六）；杜牧之《唐故灞陵駱處士墓誌銘》記駱峻“尤不信浮圖學，有言者必約其條目，引《六經》以窒之，曰：‘是乃其徒盜夫子之旨而為其詞，是安能自為之’”（卷七五六），皆即《新唐書》卷一八一《李蔚傳‧贊》所本，所謂“若佛者，特西域一槁人耳。（中略）與黃老相出入，（中略）鞮譯差殊，不可研詰”，多是“華人之譎誕者，又攘莊周、列禦寇之說，佐其高層累架，騰直出其表，以無上不可加為勝”云云（《宋景文筆記》卷中持論較平恕，略云：“余謂佛西方之達人也。釋迦、文殊剟言之瘢、刮法之痕，與中國老聃、莊周、列禦寇之言相出入，大抵至於道者，無今古華戎，若符棨然”）。《朱子語類》卷一二六反復稱道，以為“捉他正贓”者也（參觀《困學紀聞》卷二十《傅奕排釋氏》條）。然魏收《魏書》卷一一四《釋老志》記世祖太武帝［《釋老志》世祖[10]］崇道闢佛，下詔有曰：“雖言胡神，問今胡人，共云無有。皆是前世無賴子弟劉元真、呂伯強之徒，接乞胡之誕言，用老莊之虛假，附而益之”云云，時為太平真君七年三月，即傅、宋之說，惜朱子不知也（沈大成《學福齋文集》卷□《讀通典職官》云[11]：“明末利瑪竇來，偽造耶蘇，慢神誣天，罪不勝誅”；蔣子瀟《游藝錄》卷三《別錄》云：“余嘗問龔定庵曰：‘宋人謂佛經皆華人所為，信歟？’定庵曰：‘此儒者夜郎自大之說耳。’余又嘗問俞理初曰：‘儒者言佛經，以初至中華之《四十二章》為真，其餘皆華人所為，信歟？’理初曰：‘華人有泛海者，携《三國演義》一部，海外人見而驚之，以為此中國之書也，其聰明智慧者嗤笑之，謂：“中華之書僅如此乎？”及有以《五經》、《論語》至者，則傲然不信曰：“中華之書衹《三國演義》耳，安得有此！”世之論佛經者亦猶是。’余因二君之說以流覽釋藏全書，竊以佛經入中華二千餘年，而西來本旨仍在明若昧之間，則半晦於翻譯，半晦於禪學也”）。贊寧《高僧傳三集》卷三《譯經篇總論》謂：“見譯家用《道德》中語，便認云與老子《經》互相出入也。若用外書，須招此謗”云云，倘亦有戒於傅奕之言乎？《弇州山人續稿》卷一百五十六《書破邪論序》謂傅奕闢佛“未盡輸攻”，舉證頗當。又按奕疏既上，僧眾大譁，參觀【《高僧傳二集》卷三十一《智實傳‧附普應》、卷三十二《法琳傳》】卷九○三法琳《上秦王破邪論啟》[12]、《對傅奕廢佛僧事啟》、《答詔問釋教利益對》、卷九○四明槩《決對傅奕廢佛僧事表》，至詆奕為干進又“曾為道士”，呵師護法，不惜含沙噀毒。《太平廣記》卷一百十六《傅奕》條引《地獄苦記》謂奕“暴病卒，配越州為泥犁人”【《佛祖統記》卷三十六亦記奕“付越州為泥犁”（《苦報記》）】【《法苑珠林》卷七十末感應緣之十亦即此則，未言出處[13]】，亦可笑也。【卷一五七李師政《內德論》貶傅奕云云[14]，詳見第二百八十三則論《全秦文》卷一。】

〇卷一三五朱子奢《諫欲觀起居紀錄表》。按《晉書‧苻堅載記上》、《魏書‧高允傳》、《新五代史‧雜傳38‧王峻傳》、《孫可之集》卷二《與高錫望書》。

〇卷一四一魏徵《唐故邢國公李密墓志銘》。按參觀第四百三十六則論《徐公文集》。

〇卷一四三李百藥《封建論》：“締構遇興王之運，殷憂屬啟聖之期，雖魏武携養之資，漢高徒役之賤，非止意有覬覦，推之亦不能去也。若其獄訟不歸，菁華已竭，雖帝堯之光被四表，大舜之上齊七政，非止情存揖讓，守之亦不可固焉”云云，一正一反作對，已由駢儷而開八比矣。下文尚有“何斯言之謬也”、“何斯言之妄也”二節，亦此類。【《顏氏家訓‧兄弟第三》：“人或交天下之士，皆有歡愛，而失敬於兄者，何其能多而不能少也；人或將數萬之師，得其死力，而失恩於弟者，何其能疏而不能親也”；《周書》卷四十六《孝義傳》：“若乃綰銀黃，列鐘鼎，立於朝廷之間，非一族也，其出忠入孝，輕生蹈節者，則蓋寡焉；積龜貝，實倉廩，居於閭巷之內，非一家也，其悅禮敦詩，守死善道者，則又鮮焉”，皆長比也。】【左思《吳都賦》：“袒裼徒搏，拔距投石之部，猿臂骿脅，狂趭獷猤。鷹瞵鶚視，䟃𧽼翋𦑶，若離若合者，相與騰躍乎莽䍚之野；干鹵殳鋋，暘夷勃盧之旅，長𥍟短兵，直髮馳騁，儇佻坌竝，銜枚無聲，悠悠旆旌者，相與聊浪乎昧莫之坰”；“中夏比焉，畢世而罕見，丹青圖其珍瑋，貴其寶利也；舜禹游焉，沒齒而忘歸，精靈留其山阿，翫其奇麗也”；揚子雲《羽獵賦》：“徽車輕武，鴻絧緁獵，殷殷軫軫，被陵緣岅，窮冥極遠者，相與列乎高原之上；羽騎營營，昈分殊事，繽紛往來，轠轤不絕，若光若滅者，布乎青林之下。”】參觀卷一九一楊炯《羣官尋楊隱居詩序》：“若夫太華千仞，長河萬里，則吾土之山澤，壯於域中；西漢十輪，東京四代，則吾宗之人物，盛於天下”；《王勃集序》：“兄勔及勮，磊落詞韻，鏗鍧風骨，皆九變之雄律也；弟助及勳，總括前藻，網羅羣思，亦一時之健筆焉”；《梓州慧義寺重閣銘》：“參參差差，森森纚纚，千櫨萬栱，乍合乍離；蒨蒨粲粲，絢絢煥煥，六采五章，或同或散”；卷一九二楊炯《大唐益州大都督府新都縣學先聖廟堂碑文》：“非天下之至精”、“非天下之至神”、“非天下之至剛”、“非天下之至文”、“非天下之恭”、“非天下之至和”六大節、《少室山少姨廟碑銘》：“崑崙西北之天門也，則五帝處其陽陸，三王居其正地；泰山東南之日觀也，則秦皇刻其石銘，漢帝探其玉策”；“天地水火之無象，則女媧氏補之，於是乎煉其五石；東西南北之失位，則神農氏立之，於是乎甄其四海”；卷一九三《唐同州長史宇文公神道碑》：“觀百林之字者，孝廉之舊業，於是乎不愆不忘；讀黃鳥之詞者，文範之餘風，於是乎可久可大”；《瀘川都督王湛神道碑》：“惟漢高祖應天順人，祭蚩尤於沛庭，斬大蛇於豐澤，則豐沛之豪傑乘於雲矣；惟漢光武龍飛鳳翔，舉新市之八千，破王尋之百萬，則南陽之佐命動於天矣”；《後周青州刺史齊貞公宇文公神道碑》：“於是乎生我司徒”、“於是乎生我丞相”、“於是乎生我齊貞公”三大節；卷一九五《從弟去盈墓志銘》：“幼而徇齊，長而敦敏，則天下之人用其教者百年；忠肅恭懿，宣慈惠和，則天下之人謂之才者八子”；《從弟去溢墓志銘》：“維岳有五，有華山之金石焉，山阜相屬，含谿懷穀，所以鎮其南也；維瀆有四，有河宗之玉璧焉，波瀾汨起，洄洑萬里，所以經其北也”；《常州刺史伯父東平楊公墓志銘》：“在皇為皇軒，在帝為帝嚳，在王為周武，在霸為晉文，此之謂不朽；西京為丞相，東漢為司徒，魏室為九卿，晉朝為八座，此之謂世祿。”它人集中無是也，惟李矯偶為之，卷二四八《大周降禪碑》：“此之謂神力”、“此之謂天造”、“此之謂建國”、“此之謂立政”、“此之謂禮樂”、“此之謂刑典”、“此之謂文教”、“此之謂武德”、“此之謂孝理”、“此之謂冲挹”十節；《宣州大雲寺碑》：“語方外之靈躅，窺天中之妙寶，則知夫力有遺而途有窮矣；察動用於神機，推朕跡於冥數，則知夫識有畔而功有缺矣”；卷二四九《攀龍臺碑》：“斯乃風皇之所以際天人也”、“斯乃火帝之所以慈氓庶也”、“斯乃軒后之所以張武功也”、“斯乃媯水之所以昭文德也”、“斯乃夏王之所以求諸已也”、“斯乃商后之所以聽於人也”、“斯乃周公之所以勤王事也”、“斯乃孔宣父之所以正人倫也”八節；卷二六三李邕《嶽麓寺碑》：“夫天之道也，東仁而首，西義而成，故清泰所居，指於成事者已；地之德也，川浮而動，岳鎮而安，故耆闍以居，取於安定者已”；卷三○四李適之《大唐蘄州龍興寺故法現大禪師碑銘》：“古之聖人，乘時迭用，贊神道，立人倫，所以為理者也，理之為極，故受之以無為；昔之真人，歸根去羨，探有物，入無窮，所以為久者也，久幾乎息，故受之以實際”；卷六一四范傳正《贈左拾遺翰林學士李公新墓碑》：“騏驥筋力成，意在萬里外，歷塊一蹶，斃於空谷，唯餘駿骨，價重千金；大鵬羽翼張，勢欲摩穹昊，天風不來，海波不起，塌翅別島，空留大名”；卷六二四馮宿《魏府狄梁公祠堂碑》：“后不可以獨臨，必誕生嶽靈，扶既傾，繫將絕，兹梁國狄公是已，興於天授之朝，蘊深謀，奮奇節也；物不可以終否，必繼起邦傑，欽往績，懋來功，兹沂國田公是已，挺乎河朔之郊，創新祠，修舊典也”；卷七二八封敖《授盧商東川節度使制》：“入則掌邦計，操利權，績雖綿於歲時，事不虧於國用，經費之道，吾所委焉；出則築齋壇，授戎柄，才可寄於分閫，令可信於貞師，節度之雄，吾將付也。”【柳宗元《安南都護張公志》“文單環王”云云，七句相對；“公患浮海之役”云云，十句相對。】又第七八七則。

〇卷一四七褚亮《十八學士贊》[15]。按第五人即“文學褚亮”，《贊》曰：“道高業峻，神氣清遠。學總書林，文兼翰苑。”雖東方曼倩亦不自譽如此，當非亮自為也。與卷一九一楊炯《梓州官僚贊》末首《司法參軍楊炯自贊》“吾少也賤，信而好古”云云相較便見。

〇卷一四九褚遂良《請節勞表》：“數年已來，耽玩書史，每作文詠，兼諸手筆，日暮繼燭，運心不停。又詰朝與羣臣論政，數百千語。（中略）陛下已讀得之者，用之不可盡；已知者，當世不能踰。伏願節諸言語，且無披卷。”按卷一五一劉洎《諫詰難臣寮上言書》云：“況動神機，縱天辯，飾辭以折其理，援古以排其議，欲令凡庶何階應答？（中略）且多記損心，多語耗氣。（中略）伏願略兹雄辯，浩然養氣，簡彼緗圖，淡焉怡目”云云。二文相發明，想見唐文皇辯博自喜，露才揚己之狀。卷一三七房元齡《諫伐高麗表》云：“遠夷單使，一見不忘；小臣之名，未嘗再問。（中略）加以留情墳典，屬意篇什，筆邁鍾張，辭窮班馬”云云，此與伐高麗無關，乃為爾許閒言語者，投文皇所好，可以因勢利導耳。卷一四九褚遂良《諫窮問張元素出身疏》云：“近代宋孝武，輕言肆口，侮弄朝臣。（中略）陛下昨見問張元素云：‘隋任何官？’奏云：‘縣尉。’又問：‘未為縣尉已前？’奏云：‘流外。’又問：‘在何曹司？’元素將出閤門，殆不能移步，精爽頓盡，色類死灰”云云；卷一五六張行成《諫太宗書》云：“陛下聖德含光，規模宏遠，雖文武之烈，實兼將相，何用臨朝對眾，與之較量，以萬乘之尊，與羣下爭功哉”云云；《皇朝文鑑》93徐鉉《持權論》：“憎疾勝已，誅鋤髙名，……昔楚莊王謀事而當，羣臣莫能及，退而有憂色，曰：‘楚國之大，而羣臣莫吾及，吾國其亡乎！’此所以飲馬於河也。漢髙祖自謂不如三傑，而能用之，所以有天下也”；107蘇軾《雜說》：“人君不得與臣下爭善。同列爭善，猶以為妬，可以君父而妬臣子乎？晉、宋間，人主至與臣下爭作詩寫字，故鮑照多累句，王僧虔用拙筆書以避禍。悲夫，一至于此哉！漢文帝言：‘久不見賈生，自以為過之，今乃不及。’非獨無損于文帝，乃所以為文帝之盛德也。而魏明乃不能堪，遂作漢文勝賈生之論。此非獨求勝其臣，乃與異代之臣爭善。……正如妬婦不獨禁忌其夫，乃妬人之妾也”；《戰國策‧秦策五》：“秦王與中期爭論，不勝。秦王大怒，中期徐行而去。或為中期說秦王曰：‘悍人也，中期！適遇明君故也。向者遇桀、紂，必殺之矣。’秦王因不罪”，亦可與劉洎《書》參觀。Cf. Bacon: “Of Envy”: “Which was the character ofAdrianthe Emperor; that mortallyEnvied Poets, &Painters, &Artificers, in works wherein he had a vein to excel” (Essays,The World’s Classics, p. 34).

〇卷一四九褚遂良《故漢太史司馬公侍妾隨清娛墓志銘》。按錢希言《戲瑕》已言此碑甚可疑。平景蓀《霞外捃屑》卷五亦言其偽，至省“太史公”官名為“太史”。又杭大宗《道古堂詩集》卷二十二有《觀查明府開所藏宋搨禇河南書漢太史司馬公侍妾隨清娛墓志銘》七古。

〇卷一五四李延壽《關朗傳》。按無起無結，突然而來，曰：“府君曰：‘先生說卦，皆持二端’”云云。觀卷一六一王福畤《錄關子明事》，則此《傳》即王文忠一節，“府君”者，王彥也。“府君曰：‘先生每及興亡之際，必曰用之以道，輔之以賢，未可量也，是非二端乎？’朗曰：‘夫象生有定數，吉凶有前期，變而能通，故治亂有可易之理。’（中略）府君曰：‘大哉人謀！’朗曰：‘人謀所以安天下也’”云云。後世為星相家言者，亦無不模棱兩可，所以自留餘地，謂之“圓圖子”見《野叟曝言》第四十七回[16]。然頗有至理，所謂“人眾勝天”《史記‧伍子胥列傳》者是也。參觀《詩‧小雅‧正月》：“視天夢夢，既克有定，靡人勿勝”；Arthur Clough: “Say not the struggle nought availeth” (The Oxford Book of English Verse, pp. 880-1)。

〇卷一五六謝偃諸《賦》體物頗工，《影賦》、《塵賦》尤佳。初唐人賦皆苦堆垛，尟警切如此者。《影賦》云：“細故則一毫必具”，即Publilius Syrus, §186: “Etiam capillus unus habet umbram suam” (J. Wight Duff & Arnold M. Duff,Minor Latin Poets, The Loeb Classical Library, p. 38)。“澄江千里”數句，開後世法門，詳見第六百九十七則論《詠懷堂詩集》卷四《園居雜詠‧之二》。

〇卷一五八孫思邈《保生銘》：“平明欲起時，下牀先左脚。一日免災咎，去邪兼辟惡。”按與古羅馬習俗適相反。Satyricon, XXX寫Trimalchio盛宴，命僕立門首，見客至，輒呼曰：“Dextropede!” (The Loeb Classical Library, p. 44)；又Apuleius,Metamorphoseon, 5: “set, sinistro pede profectum, me spes compendii frustrata es” (Loeb, p. 8)皆其例也。而Carveth Read,Man & his Superstitions, p. 161: “The Greeks assigned evil to the left hand, while the Romans thought the right hand of danger. This controversy has been explained as due to a difference of orientation in the formal taking of omens. The Greeks [i.e. Greek diviners] then faced northward & had the place of sunrise upon his right hand, while the Romans [Roman augurs] faced southward & had on his right hand of the place of sunset”【Cicero,De Divinatione, II, 39: “Ita nobis sinistra videntur, Graiis et barbaris dextra meliora. Haec quanta dissensio est!” (seeMLN, March 1974, pp. 133 ff.;Encounter, April 1977, pp. 38 ff.); Virgil,Eclogue, IX. 14-15: “Quod nisi me quacumque novas incidere lites / ante sinistra cava monuisset ab ilice cornix” (had not a raven on the left first warned me from the hollow oak to cut short ghe dispute...) (Loeb, I, p. 66)】。參觀Heinz Küpper,Wörterbuch der deutschen Umgangssprache, Bd. I, 3teAuf., 1963, S. 160: “mit dem falschen Bein zuerst aufgestanden sein = frühmorgens schlechte Laune haben, Fusst auf der alten abergläubischen Vorstellung, dass Falsch (= Links) das Ungünstige, Unheilvolle meint” usw.【(Ludwig Hopf,Tierorakel und Orakeltiere in alter und neuer Zeit, 1885, S. 12-6)】【cf. German: “mit dem linken Bein zuerst aufgestanden sein”】。

〇卷一六一朱桃椎《茅茨賦》結云：“谷裏偏覺鳥聲高，鳥聲高韻盡相調。見許毛衣真亂錦，聽渠聲韻宛如歌。調弦乍緩急，向我茅茨集。時逢雙燕來，屢值遊蜂入。氷開綠水更應流，草長階前還復濕。吾意不欲世人交，我意不欲功名立。功名立也不須高，總知世事盡徒勞。未會昔時三箇士，無故將身殞二桃。”較之卷一三一王績《三日賦》“衹為春光動性靈”云云八句，更連行累牘似歌行矣。六朝已有此體，如梁元帝《蕩婦秋思賦》、劉緩《照鏡賦》皆是，而庾子山《春賦》、《對燭賦》、《鏡賦》、《蕩子賦》、《鴛鴦賦》尤屢為之。初唐人踵事加厲，如卷一六六盧照鄰《五悲文‧之三‧悲昔遊》（“舊鄉舊國白雲邊，飛雪飛蓬暗遠天”云云），卷一七七王勃《春思賦》、卷一九七駱賓王《蕩子從軍賦》幾泰半為七字句，可窺歌行蛻自詞賦之迹。後來遂無繼者，如卷三四七李白《惜餘春賦》、《愁陽春賦》、《悲清秋賦》，流轉芊綿，而了不雜以歌行矣。

〇四傑之文，實不足以繼徐、庾，盧照鄰詞繁雜而藻貧潰，窮而未工，情不生文，如卷一六六《病梨賦》不中作子山《枯樹賦》輿儓也。卷一六六《南陽公集序》：“近日劉勰《文心》，鍾嶸《詩評》，異議蜂起，高談不息。人慚西氏，空論拾翠之容；質謝南金，徒辯荊蓬之妙。”按即曹子建《報楊德祖書》所謂“蓋有南威之容，乃可以論於淑媛；有龍淵之利，乃可以議於斷割。”卷四三二張懷瓘《文字論》記“蘇侍郎晉謂僕曰：‘看公於書道無所不通，自運筆固合窮於精妙，何謂鍾、王？頃爾遼闊，公且自評書至何境界？與誰等倫？’僕答曰：‘天地無全功，萬物無全用，妙理何能備該，常歎書不盡言。僕雖知之於言，古人得之於書，且知者博於聞見，或可能知；得者非假以天資，必不能得。是以知之與得，猶書之比言，俱有雲塵之懸’（卷四四七竇泉《述書賦下》僅列懷瓘於藻鑒家，衹云“張兵曹粗習翫之利”，又云：“張氏旁求”）。然Horace則云石不能割而可以礪刀，不能詩者評詩，正復如此(Ars Poetica, 304-6: “ergo fungar vice cotis, acutum / reddere quae ferrum valet, exsors ipsa secandi; / munus et officium nil scribens ipse docebo”;參觀C.O. Brink,Horace on Poetry, p. 215)。參觀第一百八十一則論A. Thibaudet,Réflexions sur la critique, p. 131，又Goethe: “Einleitung inDie Propyläen”: “Es ist mit der Einsicht viel anders als mit der Ausübung, denn im Praktischen muss sich jeder bald bescheiden, dass ihm nur ein gewisses Mass von Kräften zugeteilt sei; zur Kenntnis, zur Einsicht aber sind weit mehrere Menschen fähig” (Goethe the Critic, ed. G.F. Senior & C.V. Bock, p. 8); George Watson,The Literary Critics, “Pelican Books”, p. 65: “Pope certainly poses impossibly difficult conditions, including the ridiculous demand that nobody should be allowed to criticize who has not already established himself as a poet: ‘Let such teach others who themselves excell, / And censure freely who have written well” (Essay on Criticism, 15-6); E.E. Kellett,Fashion in Literature,pp. 99-100: “No one can criticize fairly who does not knowthe difficulties of the art; & he cannot really know them unless he had himself made the attempt. I would have every critic of poetry a man who has failed as a poet &knowshe has failed... But a critic must not have failed too completely: he must not be a total incompetent. Though he may be a poor executant, he must have a share of the creative imagination which is the mark of the writer he undertakes to criticize”; Charles Péguy: “Notre Thèse à nous écrivains, est que nous avons sur les oeuvres et sur les vies et dans les oeuvres et dans les vies de nos modèles de nos maîtres des intelligences profondes que les nonécrivains n’ont pas. Il y aura toujours ceux qui sont du métier et ceux qui n’en sont pas” etc. (quoted in Pierre Moreau,La critique littéraire en France, p. 174; cf. R. Haym,Herder, Aufbau Verlag, 1958, I, S. 660: “In der Begegnung Goethes mit Schiller hatte der Künstler sich mit dem Künstler zusammengefunden —, und aus dem Künstlerbunde wurde Herder als der Unkünstlerische ausgeschieden”)。【凌廷堪《校禮堂文集》卷六《祀古辭人九歌》所稱“談藝九家”：魏文《典論》、摯虞《流別》、陸機《文賦》、《昭明文選》、沈約《宋書‧謝靈運傳論》、任昉《文章緣起》、《文心》、《詩品》、《玉台新詠》。】【唐人最推劉勰，此為陸龜蒙《襲美先輩以龜蒙所獻五百言既蒙見和復示榮唱再抒鄙懷》。】

〇卷一六七《釋疾文‧之二‧悲夫》：“草木扶疏兮如此，余獨蘭單兮不自勝。”按劉子元《史通內篇‧二體第二》云：“碎璅多蕪，闌單失力”；《太平廣記》卷一七五《開天傳信記》蘇頲詠死兔詩：“兔子死闌殫，持來掛竹竿”；白行簡《天地陰陽交歡大樂賦》云：“袋闌𫅃而亂擺，莖逼寨而深攻”，“𫅃”字即“單”字之譌，“寨”必“塞”字之誤；《清異錄》卷三《衣服》門引諺曰：“闌單帶，疊垛衫，肥人也覺瘦巖巖”，亦言帶之下垂而柔也，即“郎當”一音之轉。又卷一六六《五悲文‧之五‧悲人生》回嚮於佛，卷一六七《釋疾文‧之三‧命曰》又歸宿於老，其為無聊之極思則一也。

〇卷一七○至一七一，朱敬則自魏武帝至隋煬帝凡十一君[17]，各有一《論》，復撰《五等論》一篇。宋以前專作史論者僅此人。

〇卷一七二至一七四，張鷟《龍筋鳳髓判》初不以取青妃白見長。孫子瀟《天真閣集》卷五十四《跋龍筋鳳髓判後》稱為“詞翔藻耀，猶不失駢體之宗”，未是碻評。語每滑稽，是文成本色耳。如卷一七四《珍羞令趙慶諸州所進口味割截餉送權門》一判云：“盜家財而餉家長，人路難通；偷社酒而勸社神，冥途未許。”令人笑來。

〇王勃文詞條豐蔚而氣勢健舉，然甜俗囂張，徐、庾雅韻蕩然無遺。卷一八四《梓州慧義寺碑銘》曰：“爰有庾子山者，文場之俊客也。嘉聲內振，健筆傍流。揚子雲之繼馬，人遠乎哉？蔡伯喈之嗣張，吾知之矣”云云，儼然以替人自命，正恐未許在。特周、隋作者，賓萌、流寓而外，皆苦華藻不足。子安詞源不匱，遂為開國新朝增光潤色耳。卷一九一楊炯《王勃集序》所謂“反之宏博，君之力焉。”如卷一七九《上百里昌言疏》、一八○《上吏部裴侍郎啟》、《上郎都督啟》、《黃帝八十一難經序》、《續書序》、卷一八一《送劼赴太學序》、卷一八二《秋夜於緜州羣官席別薛昇華序》、《八卦大演論》、《平臺秘略論》直作散行體，文風欲變，此其先幾乎？卷一九五楊炯《常州刺史伯父東平楊公墓志銘》、卷一九六《伯母東平郡夫人李氏墓志銘》、《中書令汾陰公薛振行狀》亦其類。卷一七七王勃《釋加佛賦》命題甚奇，不讚而賦耶？《七夕賦》云：“荊豔齊升，燕佳並出”；《採蓮賦》云：“吳娃越艷，鄭婉秦妍”；卷一八五《梓州通泉縣惠普寺碑》云：“趙美燕姝”；卷二三五富嘉謨《麗色賦》云：“燕姬趙女，衛豔陳娥”【富嘉謨《麗色賦》：“俄而世姝即，國容進”，即絕世佳人、國色也】；卷二四○宋之問《太平公主山池賦》云：“燕姬荊豔兮代所稀。”又參觀第七百八則論杜失《麗人行》。又，《采蓮賦》一起云：“非登高可以賦者，惟采蓮而已矣。”陸敬安《冷廬雜識》卷一云：“江文通《別賦》‘黯然銷魂，惟別而已矣’一起乃賦中絕調。子安仿之，情韻不逮。”

〇卷一八○王勃《上吏部裴侍郎啟》：“夫文章之道，自古稱難。（中略）遺雅背訓，孟子不為；勸百諷一，揚雄所恥。苟非可以甄明大義，矯正末流。（中略）古人未嘗留心也。自微言既絕，期文不振。屈、宋導澆源於前，枚、馬張淫風於後。（中略）故魏文用之而中國衰，宋武貴之而江東亂。雖沈、謝爭騖，適足兆齊梁之危：徐、庾並馳，不能止周陳之禍。（中略）伏見銓擢之次，每以詩賦為先，誠恐君侯器人於翰墨之間，求材於簡牘之際，果未足以採取英秀，斟酌高賢者也。【然此句是違心立異，以干進耳。使形如所言，則子安不當為駢文矣。】”按毛先舒《覽古詞》第八首（“士先器識，此語良非激。討武不成真可惜，駱豈三君之匹。包羞肯事妖狐，裴生無乃癡乎。一檄乾坤動色，比卿器識何如”）、《歸愚文續》卷四《裴行儉知人論》、《西溟文鈔》卷一《士先器識而後文藝論》、《海峯文集》卷一《難言三》、《甌北詩鈔‧五言古一‧讀史二十一首‧之十五》、王鳳喈《十七史商榷》卷八十七、焦理堂《易餘籥錄》卷九斥裴行儉之庸鄙，不知人而贊四傑之品識卓爾，皆未引子安此書。裴侍郎即行儉，可見行儉取士重文章，規之者反為子安也。姚大榮《惜道味齋集不分卷‧跋駱賓王上吏部裴侍郎書》略云：“行儉典選偏重文藝，王勃、劉曉皆致書規諷，是行儉本不為知人。自張說徇裴氏子之請，作《贈太尉裴公神道碑》【卷二二八張說：‘在選曹見駱賓王、盧照鄰、王勃、楊炯，評曰：“炯雖有才名，不過令長，其餘華而不實。”……後各如其言’】，妄許前知，《唐會要》、新舊兩《書》更增飾其詞。觀賓王此《書》，則行儉奉使絕域，辟賓王使掌書記，其相知必深，期許必厚。過此不及三年，行儉遽卒。前此典選時三招王勃，於楊、盧二子未識何如，必無曲諷。燕公諛墓，益誣行儉矣”云云，最為得之。卷一九七駱賓王《與程將軍書》謂“將使詞翰為行已外篇，文章是立身岐路”云云，正是薄文藝而重器識之證。《何義門集》卷二《士先器識而後文藝論》即稱行儉知人；《明文授讀》卷十鄭溱《士先器識而後才藝論》則謂四子不克申其才藝，皆行儉之過。又按《宋史》卷三百四十《劉摯傳》記其言曰：“士當以器識為先，一號為文人，便無足觀矣。”正本《唐書》記行儉“先器識而後文藝”來。《亭林文集》卷四《與人書》云：“士一命為文人，便無足觀”，則又隱用莘老語也[18]。張宗泰《魯巖所學集》卷一則稱行儉“於行軍用兵之道，決機制勝，屢建奇績，宜其有所不足於文華之士也。”【王弇州《藝苑巵言》卷四：“裴行儉弗取四傑，懸斷終始，然亦肊中耳。彼所重王劇、王勔、蘇味道者，一以鈎黨取族，一以模稜貶竄，區區相位，何益人毛髮事，千古肉食不識丁，人舉為談柄，良可笑也。”】【卷二二八張說《贈太尉裴公神道碑》：“在選曹見駱賓王、盧照鄰、王勃、楊炯，評曰：‘炯雖有才名，不過令長，其餘華而不實，鮮克令終。’”卷二二六張說《贈別楊盈川炯箴》云：“天與之才，或鮮其祿。君服六藝，道德為尊。君居百里，風化之源。才勿驕恡，政勿苛煩”，正與裴評相發明。卷二四一宋之問《祭杜學士審言文》[19]：“王也才參卿於西陝，楊也終遠宰於東吳，盧則哀其栖山而臥疾，駱則不能保族而全軀。由運然也，莫以福壽自衛；將神忌也，不得華實斯俱。”】【陸錫熊耳山《寶奎堂集》卷六《裴行儉知人論》：“古聖人之所謂‘知人則哲’，……非但決之於富貴福澤間已也，亦觀其心與術而已。……吾甚嘉行儉之鑒衡不爽，而獨惜其所挾已論人者之非其本也。……夫使士而果以享爵祿為貴也，則古今來夭如顏子，窮如夷齊，亦可以浮躁淺露目之乎？庸碌如張禹，無恥如馮道，亦可以其去浮躁淺露之習，而許為端人乎？且也息夫躬之在漢，王融之在齊，信所稱浮躁淺露者矣，而亦能致位公卿，傾動一世。四子者，特不幸耳！……雖然學者茍執‘先器識，後文藝’之一言，以求遠乎浮躁之習，……則行儉之語，亦未嘗無節取也夫。”】

〇卷一八○王勃《遊冀州韓家園序》：“芳酒滿而綠水春，朗月閑而素琴薦”，又“石髓拆而隱士歸，玉山崩而野人醉。”按卷一八一《越州永興李明府宅送蕭三還齊州序》：“清風起而城闕寒，白露下而江山遠”；《春日孫學士宅宴序》：“鳧雁亂而江湖春，梅柳開而庭院晚”；《春日桑泉別王少府序》：“高林靜而霜鳥飛，長路曉而征驂動”；《送李十五序》：“浮蟻傾而高宴終，踆烏落而離言促”；《夏日登韓城門樓寓望序》：“荷葉滋而曉霧繁，竹院靜而炎氛息”；《夏日諸公見尋訪詩序》：“元經苦而白鳳翔，素牒開而紫鱗降”，“黃雀至而清風生，白鶴飛而蒼雲起”；《秋日宴季處士宅序》：“金風生而景物清，白露下而光陰晚”[20]；《秋日遊蓮池序》：“北斗橫而天地秋，西金用而風露降”；《秋日宴洛陽序》：“三塗鎮而九派分，白露下而清風肅”；《綿州北亭羣公宴序》：“沙塵起而桂浦昏，鳧雁下而蘆洲晚”；《宇文德陽宅秋夜山亭宴序》：“金風高而林野動，玉露下而江山清”；《守歲序》：“槐火滅而寒氣消，蘆灰用而春風起”；卷一八一《秋日登洪府滕王閣餞別序》：“地勢極而南溟深，天柱高而北辰遠”【此序尚有“爽籟發而清風生，纖歌凝而白雲遏”】；《秋日楚州郝司戶宅餞崔使君序》：“海氣近而蒼山陰，天光秋而白雲晚”，“賓友盛而芳樽滿，林塘清而上筵肅”；卷一八二《秋夜於緜州羣官席別薛昇華序》：“他鄉怨而白露寒，故人去而青山迥”；《秋晚入洛於畢公宅別道王宴序》：“白露下而南亭虛，蒼烟生而北林晚”；《冬日羈遊汾陰送韋少府入洛序》：“朔風動而關塞寒，明月下而樓臺曙”；《江寧吳少府宅餞宴序》：“霸氣盡而江山空。皇風清而市朝改”，“竹樹映而秋烟生，波潮驚而朔風動”，“玉露下而蒼山空，他鄉悲而故人別”；卷一八五《梓州郪縣兜率寺浮圖碑》：“山川霽而風景涼，林甸清而雲霧絕”【卷一九一楊炯《登秘書省閣詩序》：“白露下而四郊空，青天高而九州迥”；卷一九九駱賓王《秋日餞麴錄事使西州序》：“落葉響而庭樹寒，殘花疏而蘭臯晚”】【卷二三九張易之《秋日宴石淙序》：“紅飆息而涼蟬吟，白日下而殘虹歇”；卷三四一宋之問《奉陪武駙馬宴唐卿山亭序》：“落霞歸而疊嶂明，飛泉灑而回潭響”，“前階晚而白露生，後池夕而秋風起”】，皆不如《滕王閣序》之“潦水盡而寒潭清，烟光凝而暮山紫”也《密齋筆記》謂其本王無功《祭禹文》“潦水降而寒潭清，山光沉而白雲晚”，今本《無功集》中無此文亦無此語。卷一八○《山亭思友人序》：“獨行萬里，覺天地之崆峒；高枕百年，見生靈之齷齪”，亦不如《滕王閣序》之“天高地迥，覺宇宙之無窮；興盡悲來，識盈虛之有數”也《邵氏見聞後錄》卷十五記永叔極賞此聯。卷一七八《乾元殿頌》：“蟬機撮化，銅渾將九聖齊懸；虯箭司更，銀漏與三辰合運”；《九成宮頌》：“宸儀有晬，蓬萊與城闕俱榮；羣后多歡，蘿薜共簪裾合賞”；卷一八一《越州永興李明府宅送蕭三還齊州序》：“徘徊去鶴，將別蓋而同飛；斷續來鴻，其離舟而俱泛”；《三月上已祓禊序》：“良談吐玉，長江與斜漢爭流；清歌繞梁，白雲將紅塵並落”；《餞宇文明府序》：“言泉共秋水共流，詞峯與夏雲爭長”；卷一八三《益州德陽縣善寂寺碑》：“火炎崑岳，高臺與雁塔同平；水浸天街，曲岸與猴池同盡”；卷一八四《梓州郪縣兜率寺浮圖碑》：“涪江千仞，波潮將旭日爭光；都城百雉，甍棟與晴霞共色”；卷一八五《梓州郪縣靈瑞寺浮圖碑》：“沙汀送暖，落花與新燕爭飛；城邑迎寒，涼葉共初鴻競起”，皆不如《滕王閣序》之“落霞與孤鶩齊飛，秋水共長天一色”也。【卷一九八駱賓王《上瑕邱韋明府啟》：“飆金將露玉俱清，柳黛與荷緗漸歇”；卷一九九駱賓王《冒雨尋菊序》亦云：“參差遠岫，斷雲將野鶴俱飛；滴瀝空庭，竹響共雨聲相亂”；又《晦日楚國寺宴序》：“\緇衣將素履同歸，廊廟與江湖齊致”；卷二一四陳子昂《金門餞東平序》：“殘霞將落日交暉，遠樹與孤烟共色”；《忠州江亭喜重遇吳參軍牛司倉序》：“新交與舊識俱歡，林壑共煙霞對賞”；卷三○四崔逸《東海縣鬱林觀東岩壁記》：“霧月與碧海同深，朝霞將赤城爭峻”（參觀第六七四則）。】豈數試而偶一中耶？抑獲隽而遂屢為耶？

〇卷一八一王勃《夏日宴宋五官宅觀畫障序》：“宋五官芝庭襲譽”云云；《夏日宴張二林亭序》：“張二官松駕乘閒”云云卷；卷一八二《送白七序》：“白七官天台傑氣”云云，四傑集中屢見此體。卷一九一楊炯《宴族人楊八宅序》：“楊八官金木精靈”；又《全唐文》所未收駱賓王《秋日送尹大赴京并序》：“尹大官三冬道暢”云云；《秋夜送閻五還潤州并序》：“閻五官言返維桑”云云，皆是也。卷二四一宋之問《春遊宴兵部韋員外韋曲莊序》：“韋大官雙珠絕價”云云；《送裴五司法赴都序》：“裴五官業傳河寶”云云；《春夜令狐正字田子過弊廬序》：“田二官考室潁陽”云云；卷二九○張九齡《景龍觀山亭集送密縣高贊府序》：“高十官雌伏都畿”云云；卷四二六于邵《與楊員外書》：“七官院長足下。”

〇卷一八一王勃《秋日登洪府滕王閣餞別序》：“層巒聳翠，上出重霄；飛閣流丹，下臨無地。”按白珽湛《淵靜語》卷二云：“此本王簡栖《頭陀寺碑》‘層軒延袤，上出雲霓；飛閣逶迤，下臨無地’”（《全唐文紀事》卷四十一引《筆精》考此，已落第二義矣）。又《癸巳存稿》卷十二《王勃滕王閣序書後》紀事失采。姚大榮《惜道味齋集‧書王勃秋日登洪府滕王閣餞別序後》、《又再書後》駁俞《跋》執著“童子何知”一語曲解無稽，考辯尤確，並有《王子安年譜》謂其年二十六歲，炯《序》謂二十八歲者誤。餘見第六百七十四則論《庾子山集》。《茶香室叢鈔》卷二云：“晉羊球《登西樓賦》：‘畫棟浮細細之輕雲，朱栱濕濛濛之飛雨。’子安《滕王閣》詩一聯即本之，不獨‘落霞’、‘秋水’兩句有所沿襲也。”《純常子枝語》卷七謂“龍光射牛斗之墟，徐孺下陳蕃之榻”乃當句對，如《哀江南賦序》“陸士衡聞而撫掌，是所甘心；張平子見而陋之，固其宜矣”[21]、杜詩“小院迴廊春寂寂，浴鳧飛鷺晚悠悠”之類。實則此篇當句對甚多，“襟三江帶五湖，控蠻荊引甌越”、“騰蛟起鳳，紫電青霜”之類皆是。蔣一葵《堯山堂偶隽》卷二列舉之。【《全唐文紀事》七十七《山堂考索》：“姚鉉不錄《滕王閣紀》。……凡七百六十五字，而重疊用字凡三百五十有餘，如‘天’之字有五，‘地’之字有六。‘星’一字而三言可也，又所謂‘斗牛’，又所謂‘北辰’。……‘山’一字而四言可也，又所謂‘島嶼’，又所謂‘岡巒’。……句重如‘嗟乎時運不齊’，其與‘嗟乎勝地不常’者一也；‘響窮彭蠡之濱’，其與‘氣淩彭澤之樽’者一也；‘潦水盡而寒潭清’，其與‘地勢極而南溟深’者一也。甚至以‘陳蕃’而對‘牛斗’，以‘楊得意’而曰‘楊意’，又足以見措詞之荒謬者。”[22]】

【卷一八一《秋日餞別序》[23]。參觀七五八則論柳永《雨霖鈴》。】

〇卷一八一王勃《秋日餞別序》：“黯然別之銷魂，悲哉秋之為氣！”按卷一九七駱賓王《螢火賦序》云[24]：“悽然客之為心乎！悲哉秋之為氣也！”

〇卷一八三王勃《益州夫子廟碑》：“嗚呼哀哉！敢為銘曰。”按“今古代絕”，乃作弔悼之辭，非體也。子安為釋寺撰碑，皆如填匡格，始則頌揚佛法，繼以描摹景物，終於稱諛建寺道僧官民（後來如卷二四八李嶠《宣州大雲寺碑》即如此，卷二五七蘇頲《唐長安西明寺塔碑》、《陝州龍興寺碑》則又贊揚寺中主持僧侶，以代建寺官吏，或增於建寺官吏之前）。此《碑》亦然，特刻劃廟貌頗略耳。卷一九二楊炯《遂州長江縣先聖孔子廟堂碑》稱長江令楊公德政及標舉博士助教、簿尉等語，居全篇之半，與贊孔子語幾相等；卷三六四李荃《大唐博陵郡北嶽恒山封安天王銘》贊揚節度使安祿山以至太守、長史、參軍、縣令語[25]，亦屬全篇之半，與頌神語等；卷二三八盧藏用《景星寺碑銘》敘“今都督光府君”履歷[26]，及稱道副使、參軍、倉曹、兵曹等語，倍於頌佛語，尤可笑。卷三四八李白《崇明寺佛頂尊勝陁羅尼幢頌》雖亦略道“我太官廣武伯隴西李公”數語，而末云：“其錄事參軍、六曹英寮，及十一縣官屬，有弘才碩德、含香繡衣者，皆列名碑陰，此不具載”云云，最有斷制。後來樂朋龜《西川青羊宮碑》（卷八一四）末段讚陳敬瑄、田令孜等，以至道士，洋洋千百言。

〇卷一八四王勃《廣州寶莊嚴寺舍利塔碑》：“不殊仙造，還如湧出。”按同卷《梓州郪縣兜率寺浮圖碑》云：“靈思孤出，神模獨湧。”李乂《慈恩寺九日應制》云：“湧塔臨玄地，高層瞰紫微”；劉憲《陪幸長寧公主東莊》云：“畫橋飛渡水，仙閣湧臨虛”【沈佺期《奉和聖製同皇太子遊慈恩寺應制》：“湧塔初從地，焚香欲遍空”】【《鬱輪袍》第十三折試官溫應真見王維《早朝》詩云：“不通！不通！你摸那仙掌，搖他擺他，他不會動。香烟也會勢利？怎麽便欲起來？”第十四折王絿云：“仙掌怎肯動？香烟那有欲？只此一聯，恐難入彀”】，皆早在岑嘉州《與高適薛據登慈恩寺浮圖》詩所謂“塔勢如湧出”之前。少陵《八哀詩》亦云：“龍宮塔廟湧。”都本之釋典，如《妙法蓮華經‧見寶塔品第十一》：“爾時，佛前有七寶塔，從地踊出”；《佛本行集經‧五百比丘因緣品第五十》：“羅剎城如白雲隊從地湧出”；《洛陽伽藍記》卷一瑤光寺節寫：“刻石為鯨魚，背負釣臺，旣如從地踴出，又似空中飛下”；《顏氏家訓‧歸心第十六》云：“化成淨土，踴出妙塔。”餘見第七百二十七則論《王奉常集‧文部》卷十一《宿煖泉寺游嵩山少林寺記》。

〇卷一八四王勃《梓州慧義寺碑銘》：“縣令衛元，氷霜用足，江漢情多。傳衛玠之清談，兼衛恆之博識。”按即以當家故事鋪比。卷一九五楊炯《從甥梁錡墓志銘》云：“天有大梁之星，（中略）地有大梁之物，（中略）人有大梁之姓。（中略）有梁鴻之雅尚，（中略）有梁竦之雄圖”；卷二三八廬藏用《景星寺碑銘》云：“今都督光府君名楚客，樂安郡人也。昔光曜契理於元言，光音造靈於真位”[27]，已開東坡《張子野年八十五尚聞買妾述古令作詩》所謂“詩人老去鶯鶯在，公子歸來燕燕忙”等法門。明人應酬詩乞靈於《萬姓統譜》，亦猶是耳。

〇卷一八八韋承慶《靈臺賦》。按詳見第百三十九則論《屏山集》卷十三《讀平險銘》、《閒境志》。

〇楊炯詞彩鉅麗，足以肩隨子安，苦乏微情，徒工鋪比，遂并不如盧、駱之尚適獨座耳。四傑中王、駱較能文質相宣，楊文勝而盧質勝，絜長補短，寧取盧也。卷一九○《浮漚賦》，參觀第三百二十一則論《洪平齋集》卷四《泥溪》。

〇卷一九一楊炯《李舍人山亭詩序》：“雖向之所歡，已為陳迹；俾千載之下，感於斯文。”全用王遺少《蘭亭集敘》語。又，卷一九四《原州百泉縣令李君神道碑》[28]：“蹴崑崙以西倒，蹋泰山而東覆。”按本之趙至《與嵇茂齊書》（《全晉文》卷67），改“使”、“令”二字為“以”、“而”。卷三二五王維《送高判官從軍赴河西序》亦云：“蹴崑崙使西倒，縛呼韓令北面。”

〇卷一九一楊炯《王勃集序》：“妙異之徒，別為縱誕，專求怪說，爭發大言。乾坤日月張其文，山河鬼神走其思。長句以增其滯，客氣以廣其靈。已逾江南之風，漸成河朔之制。謬稱相述，罕識其源。”按此當與李延壽《北史‧文苑傳序》參觀。蓋楊、李雖皆北人，而論文則重南風也，可補《談藝錄》一七六頁[29]。《全北齊文》卷三邢邵《蕭仁祖集序》云：“自漢逮晉，情賞猶自不諧；江北江南，意製本應相詭”；卷八劉逖《薦辛德源表》云：“文章綺艷，體調清華。”前者強顏自飾，後者企羨江南，直言無隱矣。

〇卷一九六楊炯《中書令汾陰公薛振行狀》。按卷一九一《公獄辯》雖不用典實，尚是儷偶，此文則記言記事每質直散行矣。《左武衛將軍成安子崔獻行狀》又仍駢藻繁縟之作也。薛元超即《王勃集序》中之薛令公。

〇駱賓王文，麗藻稍減於王、楊，却不同盧之蕪野，華實相宣，風骨翩舉。如卷一九七《上吏部裴侍郎書》居然有李令伯《陳情表》意度，《與程將軍書》、《答員半千書》、《與博昌父老書》、卷一九九《代李敬業討武氏檄》莫非一唱三歎，氣韻兼到，又王、楊所勿逮也。《討武氏檄》云：“請看今日之域中，竟是誰家之天下！”按朱沘僭位，其弟滔《移諸道牒文》云：“今月八日，大秦皇帝已登寶位。（中略）請看今日之長安，竟是誰家之宮闕”（卷五二六），即用駱語而反其意。《冷廬雜識》卷四云：“任昉《為齊明帝讓宣城郡公表》云：‘陵土未乾，訓誓在耳。’駱賓王《討武曌檄》演作四句云：‘言猶在耳，忠豈忘心。一抔之土未乾，六尺之孤安在？’可謂善於脫化。”汪瑔《松烟小錄》卷三云：“《哀江南賦序》：‘袁安之每念王室，自然流涕，昔桓君山之志事’云云，本自不誤，而駱賓王《為徐敬業作檄》乃云：‘袁君山之流涕’，則誤記庾文矣。’”【蔣一葵《堯山堂偶隽》卷二：“賓王諸《啟》，纚纚千餘言，然前後多雷同。如《上司刑太常伯啟》之與《上廉使啟》，《上李少常啟》之與《上張司馬啟》是也。”】【一九七《與親情書》（《太平廣記》184移此）。】

〇卷二○二孫虔禮《書譜》：“神怡務間，一合也。”按《唐文拾遺》卷二十蔡希綜《法書論》引蔡中郎云：“欲書先適意任情，然後書之。若迫於事，雖中山之毫不能佳”（《全唐文》卷三六五《法書論》無此節）。又按孫退谷本此帖珂㼈版余嘗摹寫數過，即以文論，亦疎落蕭散，有晉、宋遺風，豈倦翁自矜知文，妄為點竄，誠多事也《藝舟雙楫》卷六《刪定吳郡書譜序》，同卷尚有《書譜辨誤》一文，則駁過庭所記大令與右軍爭衡事，謂其不見其它記載，亦不合情理，實未足折過庭也。又卷四三二張懷瓘《書斷評》亦記此事，大令語作“固當不同”，《書譜》作“固當勝”。其事見《晉書‧王獻之本傳》，早見《世說‧品藻門》劉孝標注引宋明帝《文章志》，包氏何不一檢？

〇卷二○五王隱客《議沙門不應拜俗狀》。按題誤。此乃序文，非狀疏也。徐彥伯文號“澀體”，今存六篇，見二六七，《南郊賦》外，皆尚平易。隱客此文乃真“澀體”，如云：“繁罝弛網，邁三咒於湯年；苦流堙洪，軼四乘於夏序。浸羣方而演澤，濟悠刼而凝勳”[30]，“我大唐澄飛日海，撲燎霞崑”，非虬戶筱驂之類耶？卷二二一張說《江上愁心賦》云：“雖欲貫愁腸於巧筆，紡離夢於哀絃”；卷二三九張易之《秋日宴石淙序》：“吸精英而咀根荄，既四序之無厭；腦翰墨而髓風烟，須一言之有作”，亦纖詭可笑。極其觀於樊宗師及《乾𦠆子》所載狐帖第一篇（《太平廣記》卷四四八《何讓之》條）。又按隱客文有云：“而宸襟歷選，遂率於常。”唐人後來詩中用“宸襟”，蓋謂帝心也。義山《為令狐博士緒補闕謝宣祭表》云：“上惻宸襟”，《思賢頓》云：“宸襟他日淚”，馮氏皆無注，詳見《霞外捃屑》卷七下。

〇卷二百六姚崇《諫造寺度僧奏》、《遺令誡子孫文》闢佛語足以繼傅奕之論，導韓愈之表。《奏》有云：“何充、苻融，皆遭敗滅；齊襄、梁武，未免災殃。”文中子《中說‧周公篇》云：“詩書盛而秦世滅，非仲尼之罪也；玄虛長而晉室亂，非老莊之罪也；齋戒修而梁國亡，非釋伽之罪也。”何以姚、韓以至汪煥《諫事佛書》（卷八七○）都若未覩耶？然元之於佛理，似不甚菲薄，故《遺令》：“汝輩各宜警策，正法在心，勿效兒女子曹終身不悟”，所力非者，凡僧之虛談俗弊，度人、造寺、寫經、鑄像之類。然文中有《造像記》一篇，是未能免俗耳。志磐《佛祖統記》卷四十深非姚之《遺令》，曰：“佛道何在？必於伽藍經像沙門奉法之徒，以寓見之，而後可以行清淨慈悲之化。崇不知此道，而且獨任虛理以飾陋見。故其當軸也，則禁度僧創寺鑄佛寫經；其屬纊也，則遺令戒兒曹勿舉佛事。使得君如魏太武，以逞其堅僻之志，則亦當時一崔浩，不令之終也。”

〇卷二百六姚崇《氷壺誡》：“洞澈無瑕，澄空見底，當官明白者，有類是乎？故內懷氷清，外涵玉潤。”按唐人《氷壺賦》甚多，皆不出元之此數語。蓋兼陸士衡《漢高祖功臣頌》所謂“周苛慷慨，心若懷氷”；鮑明遠《白頭吟》所謂“直如朱絲繩，清如玉壺氷”；杜少陵《入奏行贈西山檢察使竇侍御》云：“炯如一段清氷出萬壑，置在迎風寒露之玉壺”；王龍標《芙蓉樓送辛漸》云：“一片氷心在玉壺”；王維《賦得清如玉壺氷》：“若向夫君比，清心尚不如”；李商隱《別薛巖賓》：“清規無以況，且用玉壺冰”，皆取元之《誡》意也。

〇卷二百七宋璟《梅花賦》。卷三四三顏真卿《廣平文貞公宋公神道碑銘》云[31]：“作《長松篇》以自興，《梅花賦》以激時。”勞格《讀書雜識》卷八《讀全唐文札記》曰：“此《賦》見《隱居通議》卷五。《通議》凡載二《賦》，此乃前一首。李綱《梁谿集》有《補宋璟梅花賦》，自序謂璟賦已佚。《四庫提要》云：‘據此則《通議》所載，俱屬偽託。《留青日札》云：‘得元鮮于樞手書璟《賦》，急錄傳之。’核其文句，與綱《賦》十同七八。’按季言所考甚確，此《賦》結構略本《梁谿全集》卷二（左光先《李忠定公文集選》卷十七）有《梅花賦》，詞句則大異而小同，頗警鍊，不似原作之蕪俗也。劉起潛雖錄兩《賦》於《通議》中，而論後一首“分姑山之逸游，遣回仙於吟龐”等句已早云：“若曰和靖種梅孤山，則是宋時事。若指回仙為洞賓，則洞賓唐末人也，相去懸隔，恐別有意。儻必執此二事，則此《賦》必他人作矣。”實則李伯紀原作亦有“梅妃臨鏡”等語，今偽託本皆削去，以免敗露。史繩祖《學齋佔畢》卷二謂：“平生訪尋此《赋》，終不得見，是可惜也。”方虛谷《桐江集》卷四《跋宋廣平梅花赋》略云：“於舊國子監得此《賦》寫本，附於後，失傳久矣。文誠如日休所謂‘有徐、庾之風’，引‘傅粉何郎’等十二事以況之，而繳之曰：‘口吻雌黃，擬議殆偏’，意謂世人道梅皆不中的也。然後斷以己見，謂草木無歲寒之操，此花全君子之節：‘栖迹隱深，寓形幽絕’。終之以‘永保貞固’，剛勁之氣，見乎詞矣！”後來《楊升庵全集》卷一亦全載其文，附諸己作賦後。蓋此《賦》當是南宋末太學生依傍偽紀之文，加以潤飾，託廣平之名得以流傳。虛谷樂為宣播，不自知為人所賣也。竊謂《冷齋夜話》卷四云：“前輩作花詩，多用美女比其狀。山谷《酴醿》詩：‘露濕何郎試湯餅，日烘荀令炷爐香。’乃用美丈夫比之。吾叔淵材《海棠》：‘雨過溫泉浴妃子，露濃湯餅試何郎。’意尤佳也。”此《賦》中“是謂何郎”、“是謂韓壽”、“又如通德”、“又如綠珠”正師其意，皆伯紀原《賦》所無。皮日休仿《梅花賦》作《桃花賦》（卷七九六），比其狀者，為“鄭姬”、“嫦娥”、“妲己”、“息媯”、“西子”、“驪姬”、“神女”、“韓娥”、“文姬”、“褒姒”、“戚姬”，亦莫非美女子，無一美男子也。此《賦》描摹，分明是江西詩派蹊徑，何以虛谷瞠焉無覩乎？又按義山《牡丹》云：“錦幃初卷衛夫人，繡被猶堆越鄂君”；《酬崔八早梅有贈兼示之作》云：“謝郎衣袖初翻雪，荀令熏爐更換香”，亦用美男，自山谷而始成窠臼耳。《野客叢書》卷二十引義山此聯，謂山谷所祖。參觀《日札》二百十則(The Deipnosophists, XIII, 605)，又六六四則。陳造《江湖長翁文集》卷三十一《題月谿詞後》云：“《梅花賦》似非廣平語。《九辯》、《招魂》峻潔厲嚴，宋玉之文蓋不愧其師，至賦《神女》，則妍嫮妖蠱之態，儼在人目，士游戲翰墨，不主故常乃妙爾。（中略）予然後知二宋公之隨作而工異乎長彼短此者”云云，玩其語意、亦衹是皮日休《梅花賦序》語發策，未嘗見廣平作也。《誠齋集》卷百十四《詩話》：“白樂天《女道士》詩云云，此以花比美婦人也；東坡《海棠》云云：此以美婦人比花也；山谷《酴醿》云云，此以美丈夫比花也。山谷此詩出奇，古人所未有，然亦是用荷花似六郎之意。”陸文圭《牆東類稿》卷十《跋趙學士書》謂：“廣平《梅花賦》有虛谷、獻之、仁近三先生跋，考訂精詳。余獨怪‘垂拱’乃天地閉、賢人隱之時，廣平乃欲出仕，又自恨登第不早，何耶？頃在吳子餘書几見公《梅花賦》，與今本絶異，未知孰是？所謂作賦補亡，則虛谷以為伯紀，山村以為太初，二李不同”云云,是亦蓄疑而不盡信矣。

〇陳子昂文木強獷蔓，殊寡韻味，遠遜其詩。《序》皆儷偶，《碑》則半為儷偶而未能警妥，散體中時參騈藻，如卷二一二《諫靈駕入京書》云：“不能歷丹鳳，抵濯龍，北面玉階，東望金屋，抗音而正諫者，聖王之罪人也。”子昂《為喬補闕慶武成殿表》（209）、《為人陳情表》、《為程處弼辭放流表》（210）、《上蜀川安危事》、《上蜀川軍事》、《上軍國機要事》、《上益國事》、《上軍國利害事》、《上西蕃邊州安危事》（211）、《答制問事》、《諫雅州討生羌書》[32]（212）、及卷213、214諸《書》，皆散行而懈冗，無振拔頓挫，且往往不儷偶而整齊。二一五《梓州射洪縣武東山故居士陳君碑》云：“綿綿羅綱，冥冥高鴻，趯趯竹竿，穆穆幽龍，其與禍敗之遼絕如胡越哉！然則兩龔不免於蘭焚，二老不免於薇歎，其近貴利耶”；《唐文拾遺》卷一六《荊州大崇福觀記》云：“特降銀榜，仙書鳳篆。（中略）文彩構檻，碔砆砌階。櫨栱森鬱以宏合，藻井翕赩以天開。瑤壇躋於上清，銀闕表於中界”；《洪崖子鸞鳥詩序》云：“和墨澹情，洒翰縟意。寄孤興於露月，沉浮標於山海。乃集瑤圃，洗玉池。（中略）刻羽剪商，飛毫挾牘。扣歸昌之律，協朝陽之音。”大是惡趣，所謂“五榖不熟，不如荑稗”也。陸希聲《唐太子校書李觀文集序》所謂“唐興，猶襲隋故態。至天后朝，陳伯玉始復古制，當世高之。雖博雅典實，猶未能全去諧靡”云云（八一三），尚是過情之稱。卷二一○《為人陳情表》與駱賓王《上吏部裴侍郎書》用意粗同而情文遠遜，殆緣捉刀代庖，強哭不哀耶？

【二一四陳子昂《為蘇令本與岑內史啟》：“然親貴盈朝，豈忘提獎？”按陸龜蒙千言長詩題云《襲美先輩以龜蒙所獻五百言既蒙見和復示榮唱至於千字提獎之重蔑有稱實》。】

〇卷二一六《率府錄事孫君墓誌銘》，孫君即過庭也。寥寥不及二百言，歎其轗軻不遇、著述未成而已，隻字不及其工書法。同卷《祭率府孫錄事文》則云：“元常既沒，墨妙不傳；君之逸翰，曠代同仙”，又非不知其工八法者。卷三二一李華《故翰林學士李君墓誌銘》即太白也，僅一百五十二字，無一言及其詩，衹曰：“唐高士，上為王師，下為伯友。年六十有二，不偶，賦《臨終歌》而卒”，一若并乏行事可紀者。卷七八○李商隱《刑部尚書致仕贈尚書右僕射太原白公墓碑銘》載樂天行事甚詳，至云：“家居以戶小飲薄酒，朔望晦輒不肉食”，而只字不及其詩，有曰：“姓名過海，流入鷄林、日南有文字國”，亦未言其為詩名也。【《舊唐書‧文苑傳下‧李商隱傳》稱其“工為今體章奏，尤善為誄奠之詞”，只字不道其能詩。而《隱逸傳‧吳筠傳》云：“詞理弘通，文彩煥發，每製一篇，人皆傳寫。雖李白之放蕩，杜甫之壯麗，能兼之者，其唯筠乎！”則唐詩人以筠為首矣，其謬如是！】【汪應辰《文定集》卷十一《題蘇東坡帖》：“歐公與子瞻至厚，所以稱道之者，不遺餘力，而獨不及其字畫之工。”】《弇州四部稿》卷一三五《李北海雲麾將軍碑跋》【卷二六五《唐故雲麾將軍右武衛大將軍贈秦州都督彭國公諡曰昭公李府君神道碑》】云：“將軍名思訓，畫品在神妙間，碑詞絶不之及，豈古人以藝為諱耶？”均可相參證。盛如梓《庶齋老學叢談》卷一云：“《蕭何傳》不言律令，《李邕傳》【《舊唐書‧文苑傳中》】無一字及筆札，《五代‧劉昫傳》不書修《唐史》。（原文止此）”《三國志‧鍾繇傳》亦不言其書法，而于《胡昭傳》末附及之。史家載筆更可怪也。Aeschylus自作墓銘，隻字不及其撰作歌曲，而道其從戎，可以比勘。

〇卷二一六《館陶郭公姬薛氏墓志銘》：“遂剪髮出家，將學金仙之道，而見寶手菩薩。靜心六年，青蓮不至，乃謠曰：‘化雲心兮思淑真，洞寂滅兮不見人。瑤草芳兮思葐蒀，將奈何兮青春？’遂返初服，而歸我郭公。”按比邱尼思凡還俗，其事甚多，而發為吟咏者，載籍所錄，此為最早。參觀第七○三則論The Oxford Book of Italian Verse, p. 164, Ignoto: “Deh! lassa mi”。

〇卷二一七崔融《代宰相上尊號表》：“形器以陳，萬物有名之謂母；尊卑既位，兩儀合德之謂皇。非母則不能慈愛域中，非皇則不能導化天下。（中略）羣臣上尊號曰‘聖母神皇’。”按Hugo,Journal d’un jeune Jacobite de 1819: “Visdelou, cet amant platonique de la Lexicologie, raconte, dans sonSupplément à la bibliothèque orientale, que l’impératrice chinoise Uu-Heu commit plusieurscrimes, tels que d’assassiner son mari, son frère, ses fils; mais un surtout, qu’il appelle unattentat inouï, c’est d’avoir ordonné, au mépris de toutes les lois de la grammaire, qu’on l’appelâtempereuret nonimpératrice”[33](Littérature et philosophie mêlées,éd. Albin Michel, p. 54)。

〇張說號大手筆，而綺縟不減，殊有疏落，駢儷特變矣。富麗遠遜於王、楊輩，腔調亦守前規而封故步，異於王、楊之時時在四六中試翻新樣，蓋以大方安重自名其家者。卷二二二《龍門西龕蘇合宮等身觀世音菩薩像頌》：“我聞上古有聖人，心入羣有，身包大空，普觀察一切音聲，其名曰觀音菩薩。（中略）蹈石菂，戴瑉鬘，縹緲雲聳，嬋娟玉立。（中略）諦視瞻仰，將莞爾而微笑；攝心傾聽，疑僁然而有聲【仿《全梁文》61劉孝儀《雍州金像寺無量壽佛像碑》】。”[34]按說之為《大唐西域記》作《序》（卷二二五），《西域記》卷三明斥觀世音之名為訛謬，此文尚沿舊說，足見習俗難移。《楞嚴經》卷六之一至二亦然。又按俞理初《癸巳類稿》卷十五《觀世音菩薩傳略跋》謂觀音【或現男身，或現女身】為不眴太子，非女人，而《北齊書‧徐之才傳》以還，觀音顯示，皆作女身，故唐太宗長孫皇后小字“觀音婢”[35]。說之此文，俞未引。【趙甌北《陔餘叢考》卷三十四《觀音像》條所引相出入，又謂：“世所持誦《高王觀世音經》，亦見《北史·盧景裕傳》，為高歡開府屬時所譯者也。”】【《朝野僉載》卷五記：“宗楚客諂薛師，遂為作《傳》二卷，論薛師之聖從天而降，不知何代人也。釋迦重出，觀音再生。”則觀音為男也。】“嬋娟”云云，亦是女身。韓冬郎《詠柳》，俞未引，云：“玉纖折得遙相贈，便似觀音手裡時”，可相印證。王弇州《大士本紀》據《楞嚴》、《普門》等謂“大士不聞有婦人稱”；胡元瑞《少室山房筆叢》卷四十引《法苑珠林》、《太平廣記》（卷一一○至一二《觀音經‧報應》）所載大士顯聖事皆不言婦人，因據甄龍友《大士象贊》“巧笑倩兮，美目盼兮；彼美人兮，西方之人兮”，謂宋代觀音始作女像，失之未考【俞文斥王、胡未考】。梁學昌《庭立紀聞》卷一謂女身乃觀音變相，六朝、唐、宋各手寫觀音像無作女身者，引《道因法師碑》【俞文亦引此】“靜念觀音，少選之間，有僧欻至，皓然白首，請與偕行李儼《益州多寶寺道因法師碑文》，《全唐文》卷二○一”[36]，王蘭泉跋云：“天竺夢泉供出山觀音，是男像，白首老人”，亦為少見多怪。【徐應秋《玉芝堂談薈》卷十六：“觀音大士像飾以婦人服，前此未聞。考《宣和畫譜》唐、宋名家寫像，俱不作婦人。……凡《法苑珠林》《宣驗冥祥》等記觀世音顯跡，六朝至眾，其相或沙門，或菩薩，或道流，無作婦人。惟宋壽涯禪師《詠魚籃觀音》有‘清冷露濕金蓮壞，茜裙不把珠纓蓋’之句[37]，然亦是變相耳。”】竊謂六朝及唐觀音男、女像皆有之，敦煌畫觀音像皆有鬚，宋以後始全為女像。然如宋之劉松年《天女戲花圖》中大士《故宮》第四十期、明之邵僧彌《蓮華大士像》《故宮》第十三期，均女貌而鬣鬣有鬚，尚偶存古法也。《樊山集》卷十八《壬辰三月初九禱雨入終南山》第三首寫圓光寺云：“玉座觀世音，磔鬚交頷頤”，自注：“觀音多現善女身，此獨虯鬚。”足見《徐之才傳》與張燕公文未可據而例概也。

〇卷二二一張說《江上愁心賦寄趙子》：“雖欲貫愁腸於巧筆，紡離夢於哀弦，是心也，非模放之所逮。”按張耒《張右丞文集》卷卅五《江上‧之一》：“相別亦何事，相逢盡偶然。愁腸貫綵筆，離夢繞朱弦。”

〇卷二二五張說《唐昭容上官氏文集序》殊不稱題，使王、楊為之，必追仿《玉臺新詠序》矣！“大君據四海之圖，懸百靈之命，喜則九圍挾纊，怒則千里流血，靜則黔黎乂安，動則蒼甿罷弊。入耳之語，諒其難乎。（中略）惟窈窕柔曼，誘掖善心，忘味九德之衢，傾情六藝之圃，故登昆巡海之意寢，剪胡刈越之威息，璿臺珍服之態消，從禽嗜樂之端廢。獨使溫柔之教，漸於生人，風雅之聲，流于來葉”云云一節，殊有妙理。“窈窕柔曼”【參觀江文通《麗色賦》】，正《韓非子‧八姦》之第一事，所謂“在同牀”者。而苟得其人，可以因勢利導，匡君輔政，敷文德而偃武功，可補《說難》之所未及。《書‧牧誓》曰：“牝鷄無晨，牝鷄之晨，惟家之索，今商王受惟婦言是用”；《詩‧大雅‧瞻卬》曰：“哲夫成城，哲婦傾城。懿厥哲婦，為梟為鴟。婦有長舌，維厲之階。亂匪降自天，生自婦人”，皆以婦人干政為厲禁。燕公敢昌言翻千古之案，豈胆識之卓乎？抑頌禱之善也？“哲婦傾城”句，孔沖遠《正義》云：“謀慮苟當，則婦人亦成國，任、姒是也。謀慮理乖，則丈夫亦傾城，宰嚭、無極是也。然則成敗在於是非得失，不由動靜而云陰陽不同者。（中略）其意言褒姒有智，唯欲身求代后，子圖奪宗，非有益國之謀，勸王不使聽用，非言婦人有智皆將亂邦也。”平心之論，足導燕公先路矣。卷二三一《昭容上官氏碑銘》甚率略，未足形容盛德。【呂溫《上官昭容書樓歌》（“自言才藝是天真，不服丈夫勝婦人。歌闌舞罷閑無事，縱恣優遊弄文字。……紙上香多蠹不成，昭容題處猶分明，令人惆悵難為情”）低徊歎慕其才情，無一字及其穢德，且曰：“神仙杳何許，遺逸滿人間”，一若其非誅死者。】

〇卷二二六張說《錢本草》。按見第五百一則。

〇卷二二七張說《唐故高內侍碑》。按高力士本姓馮，不知父母，此其養父高延福也，卷二三三《為將軍高力士祭父文》可參觀。張叔未有《唐高福墓志》七古，正詠此碑，有云：“學士撰碑書者誰，院體精妍共結束。懷仁集書潁久頹，今見山陰真面目”（《晚晴簃詩匯》卷一一三）。

〇卷二三八盧藏用《答毛傑書》：“覽莊生鯤鵬之喻，則乾坤龍馬之旨可好矣；培風運海，則六九之源無差矣；隳之正氣，則洗心藏密有由矣。”按參觀卷一三一王績《答程道士》云：“周、孔制述，未嘗復窺，何況百家”[38]；《答馮子華處士書》却云：“牀頭素書數帙，《莊》、《老》及《易》而已。”蓋自輔嗣注《易》以來，《易經》已成《老》、《莊》之外篇矣【顏之推“三玄”】。

〇卷二三八盧藏用《右拾遺陳子昂文集序》：“至於徐、庾，天之將喪斯文也。後進之士若上官儀者繼踵而生，於是風雅之道，掃地盡矣。《易》曰：‘物不可以終否，故受之以泰。’道喪五百載而得陳君。……卓立千古，橫制頹波，天下翕然，質文一變。”按卷三一五李華《蕭穎士文集序》記穎士曰：“近日陳拾遺子昂文體最正”；卷四四三李舟《獨孤常州集序》云：“陳子昂獨泝頹波，以趣清源”；卷五一八梁肅《補闕李君前集序》：“唐有天下幾二百載，而文章三變：初則廣漢陳子昂以風雅革浮侈，次則燕國張公說以宏茂廣波瀾。天寶已還，則李員外、蕭功曹、賈常侍、獨孤常州比肩而出”[39]；昌黎《薦士詩》：“國朝盛文章，子昂始高蹈”，皆此意也。唐人惟皎然敢持異議，《詩式》卷三云[40]：“司馬子長自序云：‘周公卒五百歲而有孔子，孔子卒五百歲而有司馬公。’邇來年代既遙，作者無限，如何五百之數獨歸於陳君乎？藏用欲為子昂張一尺之羅，蓋彌天之宇，上掩曹、劉，下遺康樂，安可得耶？”卷四云：“夫五言之道，惟工惟精。論者雖欲降殺齊、梁，未知其旨。可言體變，不可言道喪”云云，從來無人道及，故拈出之。顏魯公與皎然游，所撰《尚書刑部侍郎贈尚書右僕射孫逖文公集序》（卷三三七）亦云：“漢魏已還，雅道微缺；梁陳斯降，宮體韋興。既馳騁於末流，遂受嗤於後學。是以沈隱侯之論謝康樂也，乃云‘靈均已來，此未及睹’；盧黃門之序陳拾遺也，而云‘道喪五百載，而得陳君。’若激昂頹波，雖無害於過正；榷其中論，不亦傷於厚誣”云云，可參觀。卷三七三魏顥《李翰林集序》：“是生，相如、君平、王裦、揚雄，降有陳子昂、李白，皆五百年矣”，則指蜀之聞人言，非如藏用概天下海內而論衡也。卷三八一元結《篋中集序》云：“風雅不興，幾及千載，溺於時者，世無人哉”，則夷然不屑屑于子昂矣。

〇卷二三八盧藏用《陳子昂別傳》：“尤善屬文，雅有相如、子雲之風骨。”按著眼不言賈生、子長。又“子昂奇傑過人，姿狀嶽立。”按下文云：“時皇上以太后居攝，覽其書而壯之，召見問狀，子昂貌寢寡援”，前後牴牾。又按篇末之詞未卒，而忽接“倉曹槐里馬擇曰”云云一節，非藏用。卷七三五沈亞之《上九江鄭使君書》謂子昂“死於枉，武三思陰令桑梓之宰拉辱之”云云，前此未有是說。



[1]此即中國社會科學院文學研究所之《唐詩選》，1962年初展開編註，由文學所古代組組長余冠英負責、初與其事者包括錢鍾書、陳友琴、喬象鍾、王水照。1975年後，復添吳庚舜、董乃斌、范之麟等。幾經刪削，“十七人”云云，似只餘王績、王勃二家。詳見王水照《唐詩選編註工作的回顧》一文（《歲月熔金:文學研究所50年記事》，北京：中國社會科學出版社，2003）。

[2]《全唐文》卷六百九。

[3]“卷七九九”原作“卷七九七”。

[4]原文脫落“抵”字。

[5]“夕早”原作“夕當”。

[6]按《能改齋漫錄》作“傅玄《西都賦》”，兩者皆誤，應作“傅玄《正都賦》”。

[7]“卷一一四”原作“卷一四一”。

[8]“如惺”原作“惟惺”。

[9]此節引文重出於下。

[10]此處插補有重。

[11]此處卷數留空未標。

[12]“卷九○三”原作“卷六○三”。

[13]“卷七十九末感應緣之十”原作“卷九十六末感應緣之十一”。

[14]“卷一五七”原脫“七”字。

[15]“卷一四七”原作“卷一四八”。

[16]“圓圖子”原作“圓扁子”（《清稗類鈔‧胥役類‧番役》：“步軍統領衙門番役私用之白役人等，俗名‘圓扁子’），“四十七回”原作“四十五回”。

[17]“十一”原作“十二”。

[18]“莘老”原作“元城”（劉安世號）。

[19]“杜學士審言”原作“杜審言學士”。

[20]“金風”原作“秋風”。

[21]原文脫落“矣”字。

[22]“彭蠡”原作“彭嶼”。

[23]“卷一八一”原作“卷一七七”。

[24]“卷一九七”原作“卷九七”。

[25]“安祿山”原作“安樂山”。

[26]“卷二三八”原作“卷二三九”。

[27]“樂安郡人也”原作“樂安郡人者”。

[28]“卷一九四”原作“卷一九五”。

[29]《談藝錄‧四四》（香港中華書局1986年補訂本150頁；北京三聯書局2001年補訂重排版469頁）。

[30]“夏序”原作“夏載”。

[31]“卷三四三”原作“卷三四二”。

[32]“羌書”原作“番書”。

[33]“Uu-Heu”即“武后”。

[34]後一“中略”原作“中立”。

[35]“不眴”原作“不㫬”。

[36]原文脫落“之間”二字。

[37]原文“詠”字重出。

[38]“制述”原作“著述”。

[39]原文殘脫“子昂以風雅革浮”、“燕國”等字。

[40]“詩式”原作“詩品”。